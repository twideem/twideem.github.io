<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>大方廣佛華嚴經入不思議解脫境界普賢行願品</h1>
	</header>
	<hr>
	<section>
		<h2>罽賓國三藏般若奉詔譯</h2>
		<p>
			爾時<b>ｏ</b>普賢菩薩摩訶薩稱歎如來勝功德已<b>ｏ</b>告諸菩薩及善財言<b>ｏ</b>善男子<b>ｏ</b>如來功德<b>ｏ</b>假使十方一切諸佛<b>ｏ</b>經不可說不可說佛剎極微塵數劫<b>ｏ</b>相續演說<b>ｏ</b>不可窮盡<b>ｏ</b>若欲成就此功德門<b>ｏ</b>應修十種廣大行願<b>ｏ</b>何等為十<b>ｏ</b>一者<b>ｏ</b>禮敬諸佛<b>ｏ</b>二者<b>ｏ</b>稱讚如來<b>ｏ</b>三者<b>ｏ</b>廣修供養<b>ｏ</b>四者<b>ｏ</b>懺悔業障<b>ｏ</b>五者<b>ｏ</b>隨喜功德<b>ｏ</b>六者<b>ｏ</b>請轉法輪<b>ｏ</b>七者<b>ｏ</b>請佛住世<b>ｏ</b>八者<b>ｏ</b>常隨佛學<b>ｏ</b>九者<b>ｏ</b>恒順眾生<b>ｏ</b>十者<b>ｏ</b>普皆迴向<br>
			<br>
			善財白言<b>ｏ</b>大聖<b>ｏ</b>云何禮敬<b>ｏ</b>乃至迴向<br>
			<br>
			普賢菩薩告善財言<b>ｏ</b>善男子<b>ｏ</b>言禮敬諸佛者<b>ｏ</b>所有盡法界<b>ｏ</b>虛空界十方三世一切佛剎極微塵數諸佛世尊<b>ｏ</b>我以普賢行願力故<b>ｏ</b>起深信解<b>ｏ</b>如對目前<b>ｏ</b>悉以清淨身<b>ｏ</b>語<b>ｏ</b>意業<b>ｏ</b>常修禮敬<b>ｏ</b>一一佛所<b>ｏ</b>皆現不可說不可說佛剎極微塵數身<b>ｏ</b>一一身遍禮不可說不可說佛剎極微塵數佛<b>ｏ</b>虛空界盡<b>ｏ</b>我禮乃盡<b>ｏ</b>而虛空界不可盡故<b>ｏ</b>我此禮敬<b>ｏ</b>無有窮盡<b>ｏ</b>如是乃至眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我禮乃盡<b>ｏ</b>而眾生界乃至煩惱無有盡故<b>ｏ</b>我此禮敬無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言稱讚如來者<b>ｏ</b>所有盡法界<b>ｏ</b>虛空界十方三世一切剎土所有極微一一塵中<b>ｏ</b>皆有一切世界極微塵數佛<b>ｏ</b>一一佛所皆有菩薩海會圍遶<b>ｏ</b>我當悉以甚深勝解<b>ｏ</b>現前知見<b>ｏ</b>各以出過辯才天女微妙舌根<b>ｏ</b>一一舌根出無盡音聲海<b>ｏ</b>一一音聲出一切言辭海<b>ｏ</b>稱揚讚歎一切如來諸功德海<b>ｏ</b>窮未來際相續不斷<b>ｏ</b>盡於法界無不周遍<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我讚乃盡<b>ｏ</b>而虛空界乃至煩惱無有盡故<b>ｏ</b>我此讚歎無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言廣修供養者<b>ｏ</b>所有盡法界<b>ｏ</b>虛空界十方三世一切佛剎極微塵中<b>ｏ</b>一一各有一切世界極微塵數佛<b>ｏ</b>一一佛所種種菩薩海會圍遶<b>ｏ</b>我以普賢行願力故<b>ｏ</b>起深信解<b>ｏ</b>現前知見<b>ｏ</b>悉以上妙諸供養具而為供養<b>ｏ</b>所謂<b>ｏ</b>華雲<b>ｏ</b>鬘雲<b>ｏ</b>天音樂雲<b>ｏ</b>天傘蓋雲<b>ｏ</b>天衣服雲<b>ｏ</b>天種種香<b>ｏ</b>塗香<b>ｏ</b>燒香<b>ｏ</b>末香<b>ｏ</b>如是等雲<b>ｏ</b>一一量如須彌山王<b>ｏ</b>然種種燈<b>ｏ</b>酥燈<b>ｏ</b>油燈<b>ｏ</b>諸香油燈<b>ｏ</b>一一燈炷如須彌山<b>ｏ</b>一一燈油如大海水<b>ｏ</b>以如是等諸供養具常為供養<b>ｏ</b>善男子<b>ｏ</b>諸供養中<b>ｏ</b>法供養最<b>ｏ</b>所謂<b>ｏ</b>如說修行供養<b>ｏ</b>利益眾生供養<b>ｏ</b>攝受眾生供養<b>ｏ</b>代眾生苦供養<b>ｏ</b>勤修善根供養<b>ｏ</b>不捨菩薩業供養<b>ｏ</b>不離菩提心供養<b>ｏ</b>善男子<b>ｏ</b>如前供養無量功德<b>ｏ</b>比法供養一念功德百分不及一<b>ｏ</b>千分不及一<b>ｏ</b>百千俱胝那由他分<b>ｏ</b>迦羅分<b>ｏ</b>算分<b>ｏ</b>數分<b>ｏ</b>諭分<b>ｏ</b>優婆尼沙陀分亦不及一<b>ｏ</b>何以故<b>ｏ</b>以諸如來尊重法故<b>ｏ</b>以如說修行出生諸佛故<b>ｏ</b>若諸菩薩行法供養<b>ｏ</b>則得成就供養如來<b>ｏ</b>如是修行是真供養故<b>ｏ</b>此廣大最勝供養虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我供乃盡<b>ｏ</b>而虛空界乃至煩惱不可盡故<b>ｏ</b>我此供養亦無有盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言懺除業障者<b>ｏ</b>菩薩自念我於過去無始劫中<b>ｏ</b>由貪<b>ｏ</b>瞋<b>ｏ</b>癡發身<b>ｏ</b>口<b>ｏ</b>意<b>ｏ</b>作諸惡業無量無邊<b>ｏ</b>若此惡業有體相者<b>ｏ</b>盡虛空界不能容受<b>ｏ</b>我今悉以清淨三業<b>ｏ</b>遍於法界極微塵剎一切諸佛菩薩眾前<b>ｏ</b>誠心懺悔<b>ｏ</b>後不復造<b>ｏ</b>恒住淨戒一切功德<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我懺乃盡<b>ｏ</b>而虛空界乃至眾生煩惱不可盡故<b>ｏ</b>我此懺悔無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言隨喜功德者<b>ｏ</b>所有盡法界<b>ｏ</b>虛空界十方三世一切佛剎極微塵數諸佛如來<b>ｏ</b>從初發心為一切智<b>ｏ</b>勤修福聚<b>ｏ</b>不惜身命<b>ｏ</b>經不可說不可說佛剎極微塵數劫<b>ｏ</b>一一劫中捨不可說不可說佛剎極微塵數頭<b>ｏ</b>目<b>ｏ</b>手<b>ｏ</b>足<b>ｏ</b>如是一切難行<b>ｏ</b>苦行<b>ｏ</b>圓滿種種波羅蜜門<b>ｏ</b>證入種種菩薩智地<b>ｏ</b>成就諸佛無上菩提及般涅槃<b>ｏ</b>分布舍利<b>ｏ</b>所有善根<b>ｏ</b>我皆隨喜<b>ｏ</b>及彼十方一切世界<b>ｏ</b>六趣<b>ｏ</b>四生一切種類所有功德<b>ｏ</b>乃至一塵我皆隨喜<b>ｏ</b>十方三世一切聲聞及辟支佛<b>ｏ</b>有學<b>ｏ</b>無學所有功德<b>ｏ</b>我皆隨喜<b>ｏ</b>一切菩薩所修無量難行<b>ｏ</b>苦行<b>ｏ</b>志求無上正等菩提廣大功德<b>ｏ</b>我皆隨喜<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我此隨喜無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言請轉法輪者<b>ｏ</b>所有盡法界<b>ｏ</b>虛空界十方三世一切佛剎極微塵中<b>ｏ</b>一一各有不可說不可說佛剎極微塵數廣大佛剎<b>ｏ</b>一一剎中念念有不可說不可說佛剎極微塵數一切諸佛成等正覺<b>ｏ</b>一切菩薩海會圍遶<b>ｏ</b>而我悉以身<b>ｏ</b>口<b>ｏ</b>意業種種方便<b>ｏ</b>慇懃勸請轉妙法輪<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我常勸請一切諸佛轉正法輪無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言請佛住世者<b>ｏ</b>所有盡法界<b>ｏ</b>虛空界十方三世一切佛剎極微塵數諸佛如來將欲示現般涅槃者<b>ｏ</b>及諸菩薩<b>ｏ</b>聲聞<b>ｏ</b>緣覺<b>ｏ</b>有學<b>ｏ</b>無學<b>ｏ</b>乃至一切諸善知識<b>ｏ</b>我悉勸請莫入涅槃<b>ｏ</b>經於一切佛剎極微塵數劫<b>ｏ</b>為欲利樂一切眾生<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我此勸請無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言常隨佛學者<b>ｏ</b>如此娑婆世界毘盧遮那如來<b>ｏ</b>從初發心精進不退<b>ｏ</b>以不可說不可說身命而為布施<b>ｏ</b>剝皮為紙<b>ｏ</b>折骨為筆<b>ｏ</b>刺血為墨<b>ｏ</b>書寫經典<b>ｏ</b>積如須彌<b>ｏ</b>為重法故<b>ｏ</b>不惜身命<b>ｏ</b>何況王位<b>ｏ</b>城邑<b>ｏ</b>聚落<b>ｏ</b>宮殿<b>ｏ</b>園林一切所有<b>ｏ</b>及餘種種難行<b>ｏ</b>苦行<b>ｏ</b>乃至樹下成大菩提<b>ｏ</b>示種種神通<b>ｏ</b>起種種變化<b>ｏ</b>現種種佛身<b>ｏ</b>處種種眾會<b>ｏ</b>或處一切諸大菩薩眾會道場<b>ｏ</b>或處聲聞及辟支佛眾會道場<b>ｏ</b>或處轉輪聖王<b>ｏ</b>小王眷屬眾會道場<b>ｏ</b>或處剎利及婆羅門<b>ｏ</b>長者<b>ｏ</b>居士眾會道場<b>ｏ</b>乃至或處天龍八部<b>ｏ</b>人<b>ｏ</b>非人等眾會道場<b>ｏ</b>處於如是種種眾會<b>ｏ</b>以圓滿音<b>ｏ</b>如大雷震<b>ｏ</b>隨其樂欲<b>ｏ</b>成熟眾生<b>ｏ</b>乃至示現入於涅槃<b>ｏ</b>如是一切<b>ｏ</b>我皆隨學<b>ｏ</b>如今世尊毘盧遮那<b>ｏ</b>如是盡法界<b>ｏ</b>虛空界十方三世一切佛剎<b>ｏ</b>所有塵中一切如來皆亦如是<b>ｏ</b>於念念中<b>ｏ</b>我皆隨學<b>ｏ</b>如是虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我此隨學無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言恒順眾生者<b>ｏ</b>謂盡法界<b>ｏ</b>虛空界十方剎海<b>ｏ</b>所有眾生種種差別<b>ｏ</b>所謂<b>ｏ</b>卵生<b>ｏ</b>胎生<b>ｏ</b>濕生<b>ｏ</b>化生<b>ｏ</b>或有依於地<b>ｏ</b>水<b>ｏ</b>火<b>ｏ</b>風而生住者<b>ｏ</b>或有依空及諸卉木而生住者<b>ｏ</b>種種生類<b>ｏ</b>種種色身<b>ｏ</b>種種形狀<b>ｏ</b>種種相貌<b>ｏ</b>種種壽量<b>ｏ</b>種種族類<b>ｏ</b>種種名號<b>ｏ</b>種種心性<b>ｏ</b>種種知見<b>ｏ</b>種種欲樂<b>ｏ</b>種種意行<b>ｏ</b>種種威儀<b>ｏ</b>種種衣服<b>ｏ</b>種種飲食<b>ｏ</b>處於種種村營<b>ｏ</b>聚落<b>ｏ</b>城邑<b>ｏ</b>宮殿<b>ｏ</b>乃至一切天龍八部<b>ｏ</b>人<b>ｏ</b>非人等<b>ｏ</b>無足<b>ｏ</b>二足<b>ｏ</b>四足<b>ｏ</b>多足<b>ｏ</b>有色<b>ｏ</b>無色<b>ｏ</b>有想<b>ｏ</b>無想<b>ｏ</b>非有想<b>ｏ</b>非無想<b>ｏ</b>如是等類<b>ｏ</b>我皆於彼隨順而轉<b>ｏ</b>種種承事<b>ｏ</b>種種供養<b>ｏ</b>如敬父母<b>ｏ</b>如奉師長<b>ｏ</b>及阿羅漢乃至如來<b>ｏ</b>等無有異<b>ｏ</b>於諸病苦為作良醫<b>ｏ</b>於失道者示其正路<b>ｏ</b>於闇夜中為作光明<b>ｏ</b>於貧窮者令得伏藏<b>ｏ</b>菩薩如是平等饒益一切眾生<b>ｏ</b>何以故<b>ｏ</b>菩薩若能隨順眾生<b>ｏ</b>則為隨順供養諸佛<b>ｏ</b>若於眾生尊重承事<b>ｏ</b>則為尊重承事如來<b>ｏ</b>若令眾生生歡喜者<b>ｏ</b>則令一切如來歡喜<b>ｏ</b>何以故<b>ｏ</b>諸佛如來以大悲心而為體故<b>ｏ</b>因於眾生而起大悲<b>ｏ</b>因於大悲生菩提心<b>ｏ</b>因菩提心成等正覺<b>ｏ</b>譬如曠野沙磧之中有大樹王<b>ｏ</b>若根得水<b>ｏ</b>枝葉<b>ｏ</b>華果悉皆繁茂<b>ｏ</b>生死曠野菩提樹王<b>ｏ</b>亦復如是<b>ｏ</b>一切眾生而為樹根<b>ｏ</b>諸佛菩薩而為華果<b>ｏ</b>以大悲水饒益眾生<b>ｏ</b>則能成就諸佛菩薩智慧華果<b>ｏ</b>何以故<b>ｏ</b>若諸菩薩以大悲水饒益眾生<b>ｏ</b>則能成就阿耨多羅三藐三菩提故<b>ｏ</b>是故菩提屬於眾生<b>ｏ</b>若無眾生<b>ｏ</b>一切菩薩終不能成無上正覺<b>ｏ</b>善男子<b>ｏ</b>汝於此義應如是解<b>ｏ</b>以於眾生心平等故<b>ｏ</b>則能成就圓滿大悲<b>ｏ</b>以大悲心隨眾生故<b>ｏ</b>則能成就供養如來<b>ｏ</b>菩薩如是隨順眾生<b>ｏ</b>虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我此隨順無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			復次<b>ｏ</b>善男子<b>ｏ</b>言普皆迴向者<b>ｏ</b>從初禮拜乃至隨順<b>ｏ</b>所有功德皆悉迴向盡法界<b>ｏ</b>虛空界一切眾生<b>ｏ</b>願令眾生常得安樂<b>ｏ</b>無諸病苦<b>ｏ</b>欲行惡法皆悉不成<b>ｏ</b>所修善業皆速成就<b>ｏ</b>關閉一切諸惡趣門<b>ｏ</b>開示人天涅槃正路<b>ｏ</b>若諸眾生因其積集諸惡業故<b>ｏ</b>所感一切極重苦果我皆代受<b>ｏ</b>令彼眾生悉得解脫究竟成就無上菩提<b>ｏ</b>菩薩如是所修迴向<b>ｏ</b>虛空界盡<b>ｏ</b>眾生界盡<b>ｏ</b>眾生業盡<b>ｏ</b>眾生煩惱盡<b>ｏ</b>我此迴向無有窮盡<b>ｏ</b>念念相續<b>ｏ</b>無有間斷<b>ｏ</b>身<b>ｏ</b>語<b>ｏ</b>意業無有疲厭<br>
			<br>
			善男子<b>ｏ</b>是為菩薩摩訶薩十種大願具足圓滿<b>ｏ</b>若諸菩薩於此大願隨順趣入<b>ｏ</b>則能成熟一切眾生<b>ｏ</b>則能隨順阿耨多羅三藐三菩提<b>ｏ</b>則能成滿普賢菩薩諸行願海<b>ｏ</b>是故<b>ｏ</b>善男子<b>ｏ</b>汝於此義應如是知<b>ｏ</b>若有善男子<b>ｏ</b>善女人以滿十方無量無邊<b>ｏ</b>不可說不可說佛剎極微塵數一切世界上妙七寶<b>ｏ</b>及諸人天最勝安樂<b>ｏ</b>布施爾所一切世界所有眾生<b>ｏ</b>供養爾所一切世界諸佛菩薩<b>ｏ</b>經爾所佛剎極微塵數劫相續不斷所得功德<b>ｏ</b>若復有人聞此願王一經於耳<b>ｏ</b>所有功德比前功德百分不及一<b>ｏ</b>千分不及一<b>ｏ</b>乃至優波尼沙陀分亦不及一<b>ｏ</b>或復有人以深信心<b>ｏ</b>於此大願受持讀誦<b>ｏ</b>乃至書寫一四句偈<b>ｏ</b>速能除滅五無間業<b>ｏ</b>所有世間身心等病<b>ｏ</b>種種苦惱<b>ｏ</b>乃至佛剎極微塵數一切惡業<b>ｏ</b>皆得銷除<b>ｏ</b>一切魔軍<b>ｏ</b>夜叉<b>ｏ</b>羅剎<b>ｏ</b>若鳩槃荼<b>ｏ</b>若毘舍闍<b>ｏ</b>若部多等飲血噉肉諸惡鬼神<b>ｏ</b>皆悉遠離<b>ｏ</b>或時發心親近守護<b>ｏ</b>是故若人誦此願者<b>ｏ</b>行於世間無有障礙<b>ｏ</b>如空中月出於雲翳<b>ｏ</b>諸佛菩薩之所稱讚<b>ｏ</b>一切人天皆應禮敬<b>ｏ</b>一切眾生悉應供養<b>ｏ</b>此善男子善得人身<b>ｏ</b>圓滿普賢所有功德<b>ｏ</b>不久當如普賢菩薩<b>ｏ</b>速得成就微妙色身<b>ｏ</b>具三十二大丈夫相<b>ｏ</b>若生人天<b>ｏ</b>所在之處常居勝族<b>ｏ</b>悉能破壞一切惡趣<b>ｏ</b>悉能遠離一切惡友<b>ｏ</b>悉能制伏一切外道<b>ｏ</b>悉能解脫一切煩惱<b>ｏ</b>如師子王摧伏群獸<b>ｏ</b>堪受一切眾生供養<b>ｏ</b>又復<b>ｏ</b>是人臨命終時<b>ｏ</b>最後剎那一切諸根悉皆散壞<b>ｏ</b>一切親屬悉皆捨離<b>ｏ</b>一切威勢悉皆退失<b>ｏ</b>輔相<b>ｏ</b>大臣<b>ｏ</b>宮城內外<b>ｏ</b>象馬車乘<b>ｏ</b>珍寶伏藏<b>ｏ</b>如是一切無復相隨<b>ｏ</b>唯此願王不相捨離<b>ｏ</b>於一切時引導其前<b>ｏ</b>一剎那中即得往生極樂世界<b>ｏ</b>到已即見阿彌陀佛<b>ｏ</b>文殊師利菩薩<b>ｏ</b>普賢菩薩<b>ｏ</b>觀自在菩薩<b>ｏ</b>彌勒菩薩等<b>ｏ</b>此諸菩薩色相端嚴<b>ｏ</b>功德具足<b>ｏ</b>所共圍遶<b>ｏ</b>其人自見生蓮華中<b>ｏ</b>蒙佛授記<b>ｏ</b>得授記已<b>ｏ</b>經於無數百千萬億那由他劫<b>ｏ</b>普於十方不可說不可說世界<b>ｏ</b>以智慧力隨眾生心而為利益<b>ｏ</b>不久當坐菩提道場<b>ｏ</b>降伏魔軍<b>ｏ</b>成等正覺<b>ｏ</b>轉妙法輪<b>ｏ</b>能令佛剎極微塵數世界眾生發菩提心<b>ｏ</b>隨其根性<b>ｏ</b>教化成熟<b>ｏ</b>乃至盡於未來劫海<b>ｏ</b>廣能利益一切眾生<b>ｏ</b>善男子<b>ｏ</b>彼諸眾生若聞<b>ｏ</b>若信此大願王<b>ｏ</b>受持讀誦<b>ｏ</b>廣為人說<b>ｏ</b>所有功德<b>ｏ</b>除佛世尊餘無知者<b>ｏ</b>是故汝等聞此願王<b>ｏ</b>莫生疑念<b>ｏ</b>應當諦受<b>ｏ</b>受已能讀<b>ｏ</b>讀已能誦<b>ｏ</b>誦已能持<b>ｏ</b>乃至書寫<b>ｏ</b>廣為人說<b>ｏ</b>是諸人等於一念中<b>ｏ</b>所有行願皆得成就<b>ｏ</b>所獲福聚無量無邊<b>ｏ</b>能於煩惱大苦海中拔濟眾生<b>ｏ</b>令其出離<b>ｏ</b>皆得往生阿彌陀佛極樂世界<br>
			<br>
			爾時<b>ｏ</b>普賢菩薩摩訶薩欲重宣此義<b>ｏ</b>普觀十方而說偈言<br>
			<br>
			所有十方世界中　三世一切人師子<br>
			我以清淨身語意　一切遍禮盡無餘<br>
			普賢行願威神力　普現一切如來前<br>
			一身復現剎塵身　一一遍禮剎塵佛<br>
			於一塵中塵數佛　各處菩薩眾會中<br>
			無盡法界塵亦然　深信諸佛皆充滿<br>
			各以一切音聲海　普出無盡妙言辭<br>
			盡於未來一切劫　讚佛甚深功德海<br>
			以諸最勝妙華鬘　妓樂塗香及傘蓋<br>
			如是最勝莊嚴具　我以供養諸如來<br>
			最勝衣服最勝香　末香燒香與燈燭<br>
			一一皆如妙高聚　我悉供養諸如來<br>
			我以廣大勝解心　深信一切三世佛<br>
			悉以普賢行願力　普遍供養諸如來<br>
			我昔所造諸惡業　皆由無始貪恚癡<br>
			從身語意之所生　一切我今皆懺悔<br>
			十方一切諸眾生　二乘有學及無學<br>
			一切如來與菩薩　所有功德皆隨喜<br>
			十方所有世間燈　最初成就菩提者<br>
			我今一切皆勸請　轉於無上妙法輪<br>
			諸佛若欲示涅槃　我悉至誠而勸請<br>
			唯願久住剎塵劫　利樂一切諸眾生<br>
			所有禮讚供養福　請佛住世轉法輪<br>
			隨喜懺悔諸善根　迴向眾生及佛道<br>
			我隨一切如來學　修習普賢圓滿行<br>
			供養過去諸如來　及與現在十方佛<br>
			未來一切天人師　一切意樂皆圓滿<br>
			我願普隨三世學　速得成就大菩提<br>
			所有十方一切剎　廣大清淨妙莊嚴<br>
			眾會圍遶諸如來　悉在菩提樹王下<br>
			十方所有諸眾生　願離憂患常安樂<br>
			獲得甚深正法利　滅除煩惱盡無餘<br>
			我為菩提修行時　一切趣中成宿命<br>
			常得出家修淨戒　無垢無破無穿漏<br>
			天龍夜叉鳩槃荼　乃至人與非人等<br>
			所有一切眾生語　悉以諸音而說法<br>
			勤修清淨波羅蜜　恒不忘失菩提心<br>
			滅除障垢無有餘　一切妙行皆成就<br>
			於諸惑業及魔境　世間道中得解脫<br>
			猶如蓮華不著水　亦如日月不住空<br>
			悉除一切惡道苦　等與一切群生樂<br>
			如是經於剎塵劫　十方利益恒無盡<br>
			我常隨順諸眾生　盡於未來一切劫<br>
			恒修普賢廣大行　圓滿無上大菩提<br>
			所有與我同行者　於一切處同集會<br>
			身口意業皆同等　一切行願同修學<br>
			所有益我善知識　為我顯示普賢行<br>
			常願與我同集會　於我常生歡喜心<br>
			願常面見諸如來　及諸佛子眾圍遶<br>
			於彼皆興廣大供　盡未來劫無疲厭<br>
			願持諸佛微妙法　光顯一切菩提行<br>
			究竟清淨普賢道　盡未來劫常修習<br>
			我於一切諸有中　所修福智恒無盡<br>
			定慧方便及解脫　獲諸無盡功德藏<br>
			一塵中有塵數剎　一一剎有難思佛<br>
			一一佛處眾會中　我見恒演菩提行<br>
			普盡十方諸剎海　一一毛端三世海<br>
			佛海及與國土海　我遍修行經劫海<br>
			一切如來語清淨　一言具眾音聲海<br>
			隨諸眾生意樂音　一一流佛辯才海<br>
			三世一切諸如來　於彼無盡語言海<br>
			恒轉理趣妙法輪　我深智力普能入<br>
			我能深入於未來　盡一切劫為一念<br>
			三世所有一切劫　為一念際我皆入<br>
			我於一念見三世　所有一切人師子<br>
			亦常入佛境界中　如幻解脫及威力<br>
			於一毛端極微中　出現三世莊嚴剎<br>
			十方塵剎諸毛端　我皆深入而嚴淨<br>
			所有未來照世燈　成道轉法悟群有<br>
			究竟佛事示涅槃　我皆往詣而親近<br>
			速疾周遍神通力　普門遍入大乘力<br>
			智行普修功德力　威神普覆大慈力<br>
			遍淨莊嚴勝福力　無著無依智慧力<br>
			定慧方便諸威力　普能積集菩提力<br>
			清淨一切善業力　摧滅一切煩惱力<br>
			降伏一切諸魔力　圓滿普賢諸行力<br>
			普能嚴淨諸剎海　解脫一切眾生海<br>
			善能分別諸法海　能甚深入智慧海<br>
			普能清淨諸行海　圓滿一切諸願海<br>
			親近供養諸佛海　修行無倦經劫海<br>
			三世一切諸如來　最勝菩提諸行願<br>
			我皆供養圓滿修　以普賢行悟菩提<br>
			一切如來有長子　彼名號曰普賢尊<br>
			我今迴向諸善根　願諸智行悉同彼<br>
			願身口意恒清淨　諸行剎土亦復然<br>
			如是智慧號普賢　願我與彼皆同等<br>
			我為遍淨普賢行　文殊師利諸大願<br>
			滿彼事業盡無餘　未來際劫恒無倦<br>
			我所修行無有量　獲得無量諸功德<br>
			安住無量諸行中　了達一切神通力<br>
			文殊師利勇猛智　普賢慧行亦復然<br>
			我今迴向諸善根　隨彼一切常修學<br>
			三世諸佛所稱歎　如是最勝諸大願<br>
			我今迴向諸善根　為得普賢殊勝行<br>
			願我臨欲命終時　盡除一切諸障礙<br>
			面見彼佛阿彌陀　即得往生安樂剎<br>
			我既往生彼國已　現前成就此大願<br>
			一切圓滿盡無餘　利樂一切眾生界<br>
			彼佛眾會咸清淨　我時於勝蓮華生<br>
			親覩如來無量光　現前授我菩提記<br>
			蒙彼如來授記已　化身無數百俱胝<br>
			智力廣大遍十方　普利一切眾生界<br>
			乃至虛空世界盡　眾生及業煩惱盡<br>
			如是一切無盡時　我願究竟恒無盡<br>
			十方所有無邊剎　莊嚴眾寶供如來<br>
			最勝安樂施天人　經一切剎微塵劫<br>
			若人於此勝願王　一經於耳能生信<br>
			求勝菩提心渴仰　獲勝功德過於彼<br>
			即常遠離惡知識　永離一切諸惡道<br>
			速見如來無量光　具此普賢最勝願<br>
			此人善得勝壽命　此人善來人中生<br>
			此人不久當成就　如彼普賢菩薩行<br>
			往昔由無智慧力　所造極惡五無間<br>
			誦此普賢大願王　一念速疾皆銷滅<br>
			族姓種類及容色　相好智慧咸圓滿<br>
			諸魔外道不能摧　堪為三界所應供<br>
			速詣菩提大樹王　坐已降伏諸魔眾<br>
			成等正覺轉法輪　普利一切諸含識<br>
			若人於此普賢願　讀誦受持及演說<br>
			果報唯佛能證知　決定獲勝菩提道<br>
			若人誦此普賢願　我說少分之善根<br>
			一念一切悉皆圓　成就眾生清淨願<br>
			我此普賢殊勝行　無邊勝福皆迴向<br>
			普願沈溺諸眾生　速往無量光佛剎<br>
			<br>
			爾時<b>ｏ</b>普賢菩薩摩訶薩於如來前<b>ｏ</b>說此普賢廣大願王清淨偈已<b>ｏ</b>善財童子踊躍無量<b>ｏ</b>一切菩薩皆大歡喜<b>ｏ</b>如來讚言<b>ｏ</b>善哉<b>ｏ</b>善哉<b>ｏ</b>爾時<b>ｏ</b>世尊與諸聖者菩薩摩訶薩演說如是不可思議解脫境界勝法門時<b>ｏ</b>文殊師利菩薩而為上首<b>ｏ</b>諸大菩薩及所成熟六千比丘<b>ｏ</b>彌勒菩薩而為上首<b>ｏ</b>賢劫一切諸大菩薩<b>ｏ</b>無垢普賢菩薩而為上首<b>ｏ</b>一生補處住灌頂位諸大菩薩<b>ｏ</b>及餘十方種種世界普來集會一切剎海極微塵數諸菩薩摩訶薩眾<b>ｏ</b>大智舍利弗<b>ｏ</b>摩訶目犍連等而為上首<b>ｏ</b>諸大聲聞并諸人天一切世主<b>ｏ</b>天<b>ｏ</b>龍<b>ｏ</b>夜叉<b>ｏ</b>乾闥婆<b>ｏ</b>阿脩羅<b>ｏ</b>迦樓羅<b>ｏ</b>緊那羅<b>ｏ</b>摩睺羅伽<b>ｏ</b>人<b>ｏ</b>非人等一切大眾<b>ｏ</b>聞佛所說<b>ｏ</b>皆大歡喜<b>ｏ</b>信受奉行
		</p>
	</section>
</article>