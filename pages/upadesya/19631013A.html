<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>藥師琉璃光七佛本願功德經</h1>
	</header>
	<hr>
	<section>
		<h2>大唐三藏沙門義淨於佛光內寺譯</h2>
		<p>
			如是我聞<br>
			<br>
			一時<b>ｏ</b>薄伽梵遊化諸國<b>ｏ</b>至廣嚴城<b>ｏ</b>在樂音樹下<b>ｏ</b>與大苾芻眾八千人俱<b>ｏ</b>菩薩摩訶薩三萬六千<b>ｏ</b>其名曰<b>ｏ</b>曼殊室利菩薩<b>ｏ</b>觀自在菩薩<b>ｏ</b>慈氏菩薩<b>ｏ</b>善現菩薩<b>ｏ</b>大慧菩薩<b>ｏ</b>明慧菩薩<b>ｏ</b>山峯菩薩<b>ｏ</b>辯峯菩薩<b>ｏ</b>持妙高峯菩薩<b>ｏ</b>不空超越菩薩<b>ｏ</b>微妙音菩薩<b>ｏ</b>常思惟菩薩<b>ｏ</b>執金剛菩薩<b>ｏ</b>如是等諸大菩薩而為上首<b>ｏ</b>及諸國王<b>ｏ</b>大臣<b>ｏ</b>婆羅門<b>ｏ</b>居士<b>ｏ</b>天龍八部<b>ｏ</b>人<b>ｏ</b>非人等<b>ｏ</b>無量大眾恭敬圍遶<b>ｏ</b>而為說法<b>ｏ</b>初<b>ｏ</b>中<b>ｏ</b>後善<b>ｏ</b>文義巧妙<b>ｏ</b>純一圓滿<b>ｏ</b>清淨鮮白<b>ｏ</b>梵行之相<b>ｏ</b>示教利喜<b>ｏ</b>皆令具足微妙行願<b>ｏ</b>趣大菩提<br>
			<br>
			爾時<b>ｏ</b>曼殊室利法王子菩薩摩訶薩<b>ｏ</b>承佛威神<b>ｏ</b>從座而起<b>ｏ</b>偏袒右肩<b>ｏ</b>右膝著地<b>ｏ</b>合掌恭敬<b>ｏ</b>而白佛言<b>ｏ</b>世尊<b>ｏ</b>今有無量人天大眾<b>ｏ</b>為聽法故<b>ｏ</b>皆已雲集<b>ｏ</b>惟佛世尊<b>ｏ</b>從初發意<b>ｏ</b>乃至於今<b>ｏ</b>所有無量塵沙數劫諸佛剎土<b>ｏ</b>無不知見<b>ｏ</b>願為我等及未來世像法眾生<b>ｏ</b>慈悲演說諸佛名號<b>ｏ</b>本願功德<b>ｏ</b>國土莊嚴<b>ｏ</b>善巧方便差別之相<b>ｏ</b>令諸聞者<b>ｏ</b>業障消除<b>ｏ</b>乃至菩提<b>ｏ</b>得不退轉<br>
			<br>
			爾時<b>ｏ</b>世尊讚曼殊室利菩薩言<b>ｏ</b>善哉<b>ｏ</b>善哉<b>ｏ</b>曼殊室利<b>ｏ</b>汝以大悲愍念無量業障有情<b>ｏ</b>種種疾病<b>ｏ</b>憂悲苦惱<b>ｏ</b>得安樂故<b>ｏ</b>勸請我說諸佛名號<b>ｏ</b>本願功德<b>ｏ</b>國土莊嚴<b>ｏ</b>此由如來威神之力<b>ｏ</b>令發斯問<b>ｏ</b>汝今諦聽<b>ｏ</b>極善思惟<b>ｏ</b>當為汝說<br>
			<br>
			曼殊室利言<b>ｏ</b>惟願為說<b>ｏ</b>我等樂聞<br>
			<br>
			佛告曼殊室利<b>ｏ</b>東方去此<b>ｏ</b>過四弶伽河沙佛土<b>ｏ</b>有世界名曰無勝<b>ｏ</b>佛號善名稱吉祥王如來<b>ｏ</b>應<b>ｏ</b>正等覺<b>ｏ</b>明行圓滿<b>ｏ</b>善逝<b>ｏ</b>世間解<b>ｏ</b>無上丈夫<b>ｏ</b>調御士<b>ｏ</b>天人師<b>ｏ</b>佛<b>ｏ</b>世尊<b>ｏ</b>有無量億眾<b>ｏ</b>不退菩薩之所圍遶<b>ｏ</b>安住七寶勝妙莊嚴師子之座<b>ｏ</b>現在說法<b>ｏ</b>曼殊室利<b>ｏ</b>彼佛國土清淨嚴飾<b>ｏ</b>縱廣正等百千踰繕那<b>ｏ</b>以贍部金而為其地<b>ｏ</b>平正柔軟<b>ｏ</b>氣如天香<b>ｏ</b>無諸惡趣及女人名<b>ｏ</b>亦無瓦礫<b>ｏ</b>沙石<b>ｏ</b>棘刺<b>ｏ</b>寶樹行列<b>ｏ</b>花果滋繁<b>ｏ</b>多有浴池<b>ｏ</b>皆以金銀<b>ｏ</b>真珠<b>ｏ</b>雜寶而為砌飾<b>ｏ</b>曼殊室利<b>ｏ</b>彼國菩薩皆於七寶蓮花化生<b>ｏ</b>是故<b>ｏ</b>淨信善男子<b>ｏ</b>善女人<b>ｏ</b>皆當願生彼佛國土<br>
			<br>
			曼殊室利<b>ｏ</b>彼佛如來<b>ｏ</b>應<b>ｏ</b>正等覺<b>ｏ</b>從初發心行菩薩道時<b>ｏ</b>發八大願<b>ｏ</b>云何為八<br>
			<br>
			第一大願<b>ｏ</b>願我來世得無上菩提時<b>ｏ</b>若有眾生<b>ｏ</b>為諸病苦逼切其身<b>ｏ</b>熱病<b>ｏ</b>諸瘧<b>ｏ</b>蠱道<b>ｏ</b>厭魅<b>ｏ</b>起屍鬼等之所惱害<b>ｏ</b>若能至心稱我名者<b>ｏ</b>由是力故<b>ｏ</b>所有病苦悉皆消滅<b>ｏ</b>乃至證得無上菩提<br>
			<br>
			第二大願<b>ｏ</b>願我來世得菩提時<b>ｏ</b>若有眾生<b>ｏ</b>盲聾<b>ｏ</b>瘖瘂<b>ｏ</b>白癩<b>ｏ</b>瘨狂<b>ｏ</b>眾病所困<b>ｏ</b>若能至心稱我名者<b>ｏ</b>由是力故<b>ｏ</b>諸根具足<b>ｏ</b>眾病消滅<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>若有眾生<b>ｏ</b>為貪<b>ｏ</b>瞋<b>ｏ</b>癡之所纏逼<b>ｏ</b>造無間罪及諸惡行<b>ｏ</b>誹謗正法<b>ｏ</b>不修眾善<b>ｏ</b>當墮地獄<b>ｏ</b>受諸苦痛<b>ｏ</b>若能至心稱我名者<b>ｏ</b>由是力故<b>ｏ</b>令無間罪及諸業障<b>ｏ</b>悉皆消滅<b>ｏ</b>無有眾生墮惡趣者<b>ｏ</b>常受人天殊勝安樂<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>少乏衣食<b>ｏ</b>瓔珞<b>ｏ</b>臥具<b>ｏ</b>財貨<b>ｏ</b>珍寶<b>ｏ</b>香花<b>ｏ</b>伎樂<b>ｏ</b>若能至心稱我名者<b>ｏ</b>由是力故<b>ｏ</b>所乏資生皆得充足<b>ｏ</b>乃至菩提<br>
			<br>
			第五大願<b>ｏ</b>願我來世得菩提時<b>ｏ</b>若有眾生<b>ｏ</b>或被枷鎖繫縛其身<b>ｏ</b>及以鞭撻<b>ｏ</b>受諸苦惱<b>ｏ</b>若能至心稱我名者<b>ｏ</b>由是力故<b>ｏ</b>所有苦楚皆得解脫<b>ｏ</b>乃至菩提<br>
			<br>
			第六大願<b>ｏ</b>願我來世得菩提時<b>ｏ</b>若有眾生<b>ｏ</b>於險難處<b>ｏ</b>為諸惡獸<b>ｏ</b>熊羆<b>ｏ</b>師子<b>ｏ</b>虎豹<b>ｏ</b>豺狼<b>ｏ</b>蚖蛇<b>ｏ</b>蝮蠍之所侵惱<b>ｏ</b>欲斷其命<b>ｏ</b>發聲大叫<b>ｏ</b>受大苦時<b>ｏ</b>若能至心稱我名者<b>ｏ</b>由是力故<b>ｏ</b>所有恐怖皆得解脫<b>ｏ</b>諸惡獸等悉起慈心<b>ｏ</b>常得安樂<b>ｏ</b>乃至菩提<br>
			<br>
			第七大願<b>ｏ</b>願我來世得菩提時<b>ｏ</b>若有眾生<b>ｏ</b>鬪諍言訟<b>ｏ</b>因生憂惱<b>ｏ</b>若能至心稱我名者<b>ｏ</b>由是力故<b>ｏ</b>鬪訟解散<b>ｏ</b>慈心相向<b>ｏ</b>乃至菩提<br>
			<br>
			第八大願<b>ｏ</b>願我來世得菩提時<b>ｏ</b>若有眾生<b>ｏ</b>入於江海<b>ｏ</b>遭大惡風吹其船舫<b>ｏ</b>無有洲渚而作歸依<b>ｏ</b>極生憂怖<b>ｏ</b>若能至心稱我名者<b>ｏ</b>由是力故<b>ｏ</b>皆得隨心<b>ｏ</b>至安隱處<b>ｏ</b>受諸快樂<b>ｏ</b>乃至菩提<br>
			<br>
			曼殊室利<b>ｏ</b>是謂彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發八種微妙大願<b>ｏ</b>又彼世尊<b>ｏ</b>從初發心<b>ｏ</b>常以定力成就眾生<b>ｏ</b>供養諸佛<b>ｏ</b>嚴淨佛土<b>ｏ</b>菩薩眷屬悉皆圓滿<b>ｏ</b>此之福德<b>ｏ</b>不可思議<b>ｏ</b>一切聲聞及諸獨覺<b>ｏ</b>縱經多劫<b>ｏ</b>說不能盡<b>ｏ</b>唯除如來<b>ｏ</b>補處菩薩<b>ｏ</b>曼殊室利<b>ｏ</b>若有淨信男子<b>ｏ</b>女人<b>ｏ</b>若王<b>ｏ</b>大臣<b>ｏ</b>長者<b>ｏ</b>居士<b>ｏ</b>心悕福德<b>ｏ</b>斷諸煩惱<b>ｏ</b>稱彼佛名<b>ｏ</b>讀斯經典<b>ｏ</b>於彼如來至心尊重<b>ｏ</b>恭敬供養<b>ｏ</b>所有一切罪惡業障及諸病苦<b>ｏ</b>悉皆消滅<b>ｏ</b>諸有願求<b>ｏ</b>無不隨意<b>ｏ</b>得不退轉<b>ｏ</b>乃至菩提<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過五殑伽河沙佛土<b>ｏ</b>有世界名曰妙寶<b>ｏ</b>佛號寶月智嚴光音自在王如來<b>ｏ</b>應<b>ｏ</b>正等覺<b>ｏ</b>有無量億菩薩圍繞<b>ｏ</b>現在說法<b>ｏ</b>皆演大乘微妙深義<br>
			<br>
			曼殊室利<b>ｏ</b>彼佛如來<b>ｏ</b>從初發心行菩薩道時<b>ｏ</b>發八大願<b>ｏ</b>云何為八<br>
			<br>
			第一大願<b>ｏ</b>願我來世得菩提時<b>ｏ</b>若有眾生<b>ｏ</b>為營農業及商賈事<b>ｏ</b>令心擾亂<b>ｏ</b>廢修菩提<b>ｏ</b>殊勝善法<b>ｏ</b>於生死中不能出離<b>ｏ</b>各各備受無邊苦惱<b>ｏ</b>若能至心稱我名者<b>ｏ</b>由是力故<b>ｏ</b>衣服<b>ｏ</b>飲食<b>ｏ</b>資生之具<b>ｏ</b>金銀<b>ｏ</b>珍寶<b>ｏ</b>隨願充足<b>ｏ</b>所有善根皆得增長<b>ｏ</b>亦不捨離菩提之心<b>ｏ</b>諸惡道苦咸蒙解脫<b>ｏ</b>乃至菩提<br>
			<br>
			第二大願<b>ｏ</b>願我來世得菩提時<b>ｏ</b>於十方界<b>ｏ</b>所有眾生<b>ｏ</b>若為寒熱<b>ｏ</b>飢渴逼身<b>ｏ</b>受大苦惱<b>ｏ</b>若能至心稱我名者<b>ｏ</b>由是力故<b>ｏ</b>先世罪業悉皆消滅<b>ｏ</b>捨諸苦惱<b>ｏ</b>受人天樂<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>於十方界<b>ｏ</b>若有女人<b>ｏ</b>貪婬煩惱常覆其心<b>ｏ</b>相續有娠<b>ｏ</b>深可厭惡<b>ｏ</b>臨當產時<b>ｏ</b>受大苦惱<b>ｏ</b>若我名字暫經其耳<b>ｏ</b>或復稱念<b>ｏ</b>由是力故<b>ｏ</b>眾苦皆除<b>ｏ</b>捨此身已<b>ｏ</b>常為男子<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>或與父母<b>ｏ</b>兄弟<b>ｏ</b>姊妹<b>ｏ</b>妻子<b>ｏ</b>眷屬及諸親友<b>ｏ</b>行險難處<b>ｏ</b>為賊所侵<b>ｏ</b>受諸苦惱<b>ｏ</b>暫聞我名<b>ｏ</b>或復稱念<b>ｏ</b>由是力故<b>ｏ</b>解脫眾難<b>ｏ</b>乃至菩提<br>
			<br>
			第五大願<b>ｏ</b>願我來世得菩提時<b>ｏ</b>若有眾生<b>ｏ</b>行於闇夜<b>ｏ</b>作諸事業<b>ｏ</b>被惡鬼神之所惱亂<b>ｏ</b>極生憂苦<b>ｏ</b>暫聞我名<b>ｏ</b>或復稱念<b>ｏ</b>由是力故<b>ｏ</b>從闇遇明<b>ｏ</b>諸惡鬼神起慈悲意<b>ｏ</b>乃至菩提<br>
			<br>
			第六大願<b>ｏ</b>願我來世得菩提時<b>ｏ</b>若有眾生<b>ｏ</b>行鄙惡事<b>ｏ</b>不信三寶<b>ｏ</b>智慧尠少<b>ｏ</b>不修善法<b>ｏ</b>根<b>ｏ</b>力<b>ｏ</b>覺<b>ｏ</b>道<b>ｏ</b>念<b>ｏ</b>定<b>ｏ</b>總持<b>ｏ</b>皆不修習<b>ｏ</b>若能至心稱我名者<b>ｏ</b>由是力故<b>ｏ</b>智慧漸增<b>ｏ</b>三十七品悉皆修學<b>ｏ</b>深信三寶<b>ｏ</b>乃至菩提<br>
			<br>
			第七大願<b>ｏ</b>願我來世得菩提時<b>ｏ</b>若有眾生<b>ｏ</b>意樂鄙劣<b>ｏ</b>於二乘道<b>ｏ</b>修行而住<b>ｏ</b>棄背無上勝妙菩提<b>ｏ</b>若能至心稱我名者<b>ｏ</b>捨二乘見<b>ｏ</b>於無上覺得不退轉<b>ｏ</b>乃至菩提<br>
			<br>
			第八大願<b>ｏ</b>願我來世得菩提時<b>ｏ</b>若有眾生<b>ｏ</b>見劫將盡<b>ｏ</b>火欲起時<b>ｏ</b>生大憂怖<b>ｏ</b>苦惱悲泣<b>ｏ</b>由彼前身惡業力故<b>ｏ</b>受斯眾苦<b>ｏ</b>無所歸依<b>ｏ</b>若能至心稱我名者<b>ｏ</b>所有憂苦悉皆消滅<b>ｏ</b>受清涼樂<b>ｏ</b>從此命終<b>ｏ</b>於我佛土蓮華化生<b>ｏ</b>常修善法<b>ｏ</b>乃至菩提<br>
			<br>
			曼殊室利<b>ｏ</b>是為彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發八種微妙大願<b>ｏ</b>又彼如來所居佛土<b>ｏ</b>廣博嚴淨<b>ｏ</b>地平如掌<b>ｏ</b>天妙香樹而為行列<b>ｏ</b>天花遍覆<b>ｏ</b>天樂常鳴<b>ｏ</b>天妙鈴鐸隨處懸布<b>ｏ</b>天寶莊嚴師子之座<b>ｏ</b>天寶砌飾諸妙浴池<b>ｏ</b>其地柔軟<b>ｏ</b>無諸瓦礫<b>ｏ</b>亦無女人及諸煩惱<b>ｏ</b>皆是不退諸菩薩眾<b>ｏ</b>蓮花化生<b>ｏ</b>若起念時<b>ｏ</b>飲食<b>ｏ</b>衣服及諸資具隨意現前<b>ｏ</b>是故名為妙寶世界<br>
			<br>
			曼殊室利<b>ｏ</b>若有淨信男子<b>ｏ</b>女人<b>ｏ</b>國王<b>ｏ</b>王子<b>ｏ</b>大臣<b>ｏ</b>輔相<b>ｏ</b>中宮<b>ｏ</b>婇女<b>ｏ</b>晝夜六時<b>ｏ</b>慇重至心<b>ｏ</b>恭敬供養彼佛世尊<b>ｏ</b>及稱名號<b>ｏ</b>并造形像<b>ｏ</b>香花<b>ｏ</b>音樂<b>ｏ</b>燒香<b>ｏ</b>末香<b>ｏ</b>塗香而為奉獻<b>ｏ</b>清淨嚴潔<b>ｏ</b>於七日中<b>ｏ</b>持八戒齋<b>ｏ</b>於諸眾生起慈悲意<b>ｏ</b>願生彼土<b>ｏ</b>彼佛世尊及諸菩薩<b>ｏ</b>護念是人<b>ｏ</b>一切罪業悉皆消滅<b>ｏ</b>無上菩提得不退轉<b>ｏ</b>於貪<b>ｏ</b>恚<b>ｏ</b>癡漸得微薄<b>ｏ</b>無諸病苦<b>ｏ</b>增益壽命<b>ｏ</b>隨有悕求<b>ｏ</b>悉皆如意<b>ｏ</b>鬪諍怨家咸生歡喜<b>ｏ</b>捨此身已<b>ｏ</b>往彼剎土<b>ｏ</b>蓮花化生<b>ｏ</b>當生之時<b>ｏ</b>念<b>ｏ</b>定<b>ｏ</b>總持<b>ｏ</b>悉皆明了<b>ｏ</b>曼殊室利<b>ｏ</b>如是當知<b>ｏ</b>彼佛名號無量功德<b>ｏ</b>若得聞者<b>ｏ</b>所願皆成<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過六殑伽河沙佛土<b>ｏ</b>有世界名曰圓滿香積<b>ｏ</b>佛號金色寶光妙行成就如來<b>ｏ</b>應<b>ｏ</b>正等覺<b>ｏ</b>有無量億萬菩薩圍遶<b>ｏ</b>現在說法<br>
			<br>
			曼殊室利<b>ｏ</b>彼佛如來<b>ｏ</b>從初發心行菩薩道時<b>ｏ</b>發四大願<b>ｏ</b>云何為四<br>
			<br>
			第一大願<b>ｏ</b>願我來世得菩提時<b>ｏ</b>若有眾生<b>ｏ</b>造作種種屠害之業<b>ｏ</b>斷諸生命<b>ｏ</b>由斯惡業<b>ｏ</b>受地獄苦<b>ｏ</b>設得為人<b>ｏ</b>短壽多病<b>ｏ</b>或遭水火<b>ｏ</b>刀毒所傷<b>ｏ</b>當受死苦<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>所有惡業悉皆消滅<b>ｏ</b>無病<b>ｏ</b>長壽<b>ｏ</b>不遭橫死<b>ｏ</b>乃至菩提<br>
			<br>
			第二大願<b>ｏ</b>願我來世得菩提時<b>ｏ</b>若有眾生<b>ｏ</b>作諸惡業<b>ｏ</b>盜他財物<b>ｏ</b>當墮惡趣<b>ｏ</b>設得為人<b>ｏ</b>生貧窮家<b>ｏ</b>乏少衣食<b>ｏ</b>常受諸苦<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>所有惡業悉皆消滅<b>ｏ</b>衣服<b>ｏ</b>飲食無所乏少<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>若有眾生<b>ｏ</b>更相凌慢<b>ｏ</b>共為讐隙<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>各起慈心<b>ｏ</b>猶如父母<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>貪欲<b>ｏ</b>瞋恚<b>ｏ</b>愚癡所纏<b>ｏ</b>若出家在家男女七眾<b>ｏ</b>毀犯如來所制學處<b>ｏ</b>造諸惡業<b>ｏ</b>當墮地獄<b>ｏ</b>受諸苦報<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>所有惡業悉皆消滅<b>ｏ</b>斷諸煩惱<b>ｏ</b>敬奉尸羅<b>ｏ</b>於身<b>ｏ</b>語<b>ｏ</b>心<b>ｏ</b>善能防護<b>ｏ</b>永不退轉<b>ｏ</b>乃至菩提<br>
			<br>
			曼殊室利<b>ｏ</b>是為彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發四種微妙大願<b>ｏ</b>曼殊室利<b>ｏ</b>又彼如來所居佛土<b>ｏ</b>廣博嚴淨<b>ｏ</b>地平如掌<b>ｏ</b>皆以寶成<b>ｏ</b>常有香氣<b>ｏ</b>如妙栴檀<b>ｏ</b>復以香樹而為行列<b>ｏ</b>天妙珠瓔<b>ｏ</b>摩尼等寶處處垂下<b>ｏ</b>多有浴池<b>ｏ</b>天寶嚴飾<b>ｏ</b>香水盈滿<b>ｏ</b>眾德皆具<b>ｏ</b>於其四邊<b>ｏ</b>懸妙繒綵<b>ｏ</b>街衢八道<b>ｏ</b>隨處莊嚴<b>ｏ</b>所有眾生<b>ｏ</b>無諸煩惱及憂悲苦<b>ｏ</b>亦無女人<b>ｏ</b>多是住地諸菩薩眾<b>ｏ</b>勝妙音樂<b>ｏ</b>不鼓自鳴<b>ｏ</b>演說大乘微妙深法<b>ｏ</b>若有眾生聞此音者<b>ｏ</b>得不退轉無上菩提<br>
			<br>
			曼殊室利<b>ｏ</b>彼佛如來由昔願力<b>ｏ</b>善巧方便成就佛土<b>ｏ</b>圓滿莊嚴<b>ｏ</b>坐菩提座<b>ｏ</b>作如是念<b>ｏ</b>於未來世<b>ｏ</b>若有眾生<b>ｏ</b>為貪<b>ｏ</b>瞋<b>ｏ</b>癡之所纏繞<b>ｏ</b>眾病所逼<b>ｏ</b>怨家得便<b>ｏ</b>或時橫死<b>ｏ</b>復由惡業<b>ｏ</b>墮地獄中<b>ｏ</b>受大劇苦<b>ｏ</b>彼佛見此苦惱眾生<b>ｏ</b>為除業障<b>ｏ</b>說此神呪<b>ｏ</b>令彼受持<b>ｏ</b>於現世中得大利益<b>ｏ</b>遠離眾苦<b>ｏ</b>住菩提故<b>ｏ</b>即說呪曰<br>
			<br>
			呾姪他悉〔日＊弟〕悉〔日＊弟〕　蘇悉〔日＊弟〕　謨折儞木剎儞　目帝毘目帝　菴末麗毘末麗　忙揭例呬〔口＊闌〕若揭鞞曷喇呾娜　揭鞞　薩婆頞他娑但儞　鉢囉摩頞他　娑但儞末捺細　莫訶末捺細　頞步帝頞室步帝　毘多婆曳　蘇跋泥（去）　跋囉蚶摩　瞿俠佉　跋囉蚶摩柱俠帝　薩婆頞剃數　阿鉢囉匝帝薩跋呾囉　阿鉢〔口＊剎〕底喝帝　折覩殺　瑟〔木＊致〕勃陀俱胝　婆俠帝　納摩娑婆　呾他揭多喃　莎訶<br>
			<br>
			爾時<b>ｏ</b>世尊說此大力大明呪時<b>ｏ</b>眾中所有諸大菩薩<b>ｏ</b>四大天王<b>ｏ</b>釋梵王等讚言<b>ｏ</b>善哉<b>ｏ</b>善哉<b>ｏ</b>大悲世尊<b>ｏ</b>能說如是過去如來大力神呪<b>ｏ</b>為欲饒益無量眾生<b>ｏ</b>竭煩惱海<b>ｏ</b>登涅槃岸<b>ｏ</b>除去疾病<b>ｏ</b>所願皆滿<br>
			<br>
			佛告大眾<b>ｏ</b>若有淨信男子<b>ｏ</b>女人<b>ｏ</b>國王<b>ｏ</b>王子<b>ｏ</b>大臣<b>ｏ</b>輔相<b>ｏ</b>中宮<b>ｏ</b>婇女<b>ｏ</b>情悕福德<b>ｏ</b>於此神呪起敬信心<b>ｏ</b>若讀<b>ｏ</b>若誦<b>ｏ</b>若為他人演說其義<b>ｏ</b>於諸含識起大悲心<b>ｏ</b>晝夜六時<b>ｏ</b>香華燈燭<b>ｏ</b>殷重供養<b>ｏ</b>清淨澡浴<b>ｏ</b>持八戒齋<b>ｏ</b>至誠念誦<b>ｏ</b>所有極重無邊業障<b>ｏ</b>悉皆消滅<b>ｏ</b>於現身中離諸煩惱<b>ｏ</b>命欲終時諸佛護念<b>ｏ</b>即於彼國蓮花化生<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過七殑伽河沙佛土<b>ｏ</b>有世界名曰無憂<b>ｏ</b>佛號無憂最勝吉祥如來<b>ｏ</b>應<b>ｏ</b>正等覺<b>ｏ</b>今現在彼<b>ｏ</b>為眾說法<b>ｏ</b>又彼如來所居佛土<b>ｏ</b>廣博嚴淨<b>ｏ</b>地平如掌<b>ｏ</b>皆以寶成<b>ｏ</b>細滑柔軟<b>ｏ</b>常有香氣<b>ｏ</b>無憂苦聲<b>ｏ</b>離諸煩惱<b>ｏ</b>亦無惡趣及女人名<b>ｏ</b>處處皆有金砌浴池<b>ｏ</b>香水盈滿<b>ｏ</b>寶樹行列<b>ｏ</b>花果滋茂<b>ｏ</b>勝妙音樂<b>ｏ</b>不鼓自鳴<b>ｏ</b>譬如西方極樂世界無量壽國功德莊嚴<br>
			<br>
			曼殊室利<b>ｏ</b>彼佛世尊行菩薩道時<b>ｏ</b>發四大願<b>ｏ</b>云何為四<br>
			<br>
			第一大願<b>ｏ</b>願我來世得菩提時<b>ｏ</b>若有眾生<b>ｏ</b>常為憂苦之所纏逼<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>所有憂悲及諸苦惱<b>ｏ</b>悉皆消滅<b>ｏ</b>長壽安隱<b>ｏ</b>乃至菩提<br>
			<br>
			第二大願<b>ｏ</b>願我來世得菩提時<b>ｏ</b>若有眾生<b>ｏ</b>造諸惡業<b>ｏ</b>生在無間黑闇之處<b>ｏ</b>大地獄中受諸苦惱<b>ｏ</b>由彼前身聞我名字<b>ｏ</b>我於爾時<b>ｏ</b>身出光明<b>ｏ</b>照受苦者<b>ｏ</b>由是力故<b>ｏ</b>彼見光時<b>ｏ</b>所有業障悉皆消滅<b>ｏ</b>解脫眾苦<b>ｏ</b>生人天中<b>ｏ</b>隨意受樂<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>若有眾生<b>ｏ</b>造諸惡業<b>ｏ</b>殺盜邪婬<b>ｏ</b>於其現身受刀杖苦<b>ｏ</b>當墮惡趣<b>ｏ</b>設得人身<b>ｏ</b>短壽多病<b>ｏ</b>生貧賤家<b>ｏ</b>衣服飲食<b>ｏ</b>悉皆乏少<b>ｏ</b>常受寒熱<b>ｏ</b>飢渴等苦<b>ｏ</b>身無光色<b>ｏ</b>所感眷屬<b>ｏ</b>皆不賢良<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>隨所願求<b>ｏ</b>飲食<b>ｏ</b>衣服悉皆充足<b>ｏ</b>如彼諸天<b>ｏ</b>身光可愛<b>ｏ</b>得善眷屬<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>常為藥叉諸惡鬼神之所嬈亂<b>ｏ</b>奪其精氣<b>ｏ</b>受諸苦惱<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>諸藥叉等悉皆退散<b>ｏ</b>各起慈心<b>ｏ</b>解脫眾苦<b>ｏ</b>乃至菩提<br>
			<br>
			曼殊室利<b>ｏ</b>是為彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>所發四種微妙大願<b>ｏ</b>若有眾生<b>ｏ</b>聞彼佛名<b>ｏ</b>晝夜六時<b>ｏ</b>稱名禮敬<b>ｏ</b>至心供養<b>ｏ</b>於眾生處起慈悲心<b>ｏ</b>業障消滅<b>ｏ</b>解脫憂苦<b>ｏ</b>無病長壽<b>ｏ</b>得宿命智<b>ｏ</b>於諸佛土<b>ｏ</b>蓮花化生<b>ｏ</b>常為諸天之所衛護<b>ｏ</b>曼殊室利<b>ｏ</b>稱彼佛名<b>ｏ</b>能生如是無量福業<b>ｏ</b>而彼佛土願力莊嚴<b>ｏ</b>殊勝功德<b>ｏ</b>聲聞<b>ｏ</b>獨覺所不能知<b>ｏ</b>唯除如來<b>ｏ</b>應<b>ｏ</b>正等覺<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過八殑伽河沙佛土<b>ｏ</b>有世界名曰法幢<b>ｏ</b>佛號法海雷音如來<b>ｏ</b>應<b>ｏ</b>正等覺<b>ｏ</b>今現說法<b>ｏ</b>曼殊室利<b>ｏ</b>彼佛世尊所居國土<b>ｏ</b>清淨無穢<b>ｏ</b>其地平正<b>ｏ</b>頗梨所成<b>ｏ</b>常有光明<b>ｏ</b>香氣芬馥<b>ｏ</b>以帝青寶而為城郭<b>ｏ</b>有八街道砌以金銀<b>ｏ</b>樓閣殿堂<b>ｏ</b>飛甍戶牖<b>ｏ</b>欄楯莊飾<b>ｏ</b>皆眾寶成<b>ｏ</b>天香寶樹隨處行列<b>ｏ</b>於其枝上<b>ｏ</b>挂以天繒<b>ｏ</b>復有寶鈴處處垂下<b>ｏ</b>微風吹動<b>ｏ</b>出妙音聲<b>ｏ</b>演暢無常<b>ｏ</b>苦<b>ｏ</b>空<b>ｏ</b>無我<b>ｏ</b>眾生聞者<b>ｏ</b>捨離欲纏<b>ｏ</b>習氣漸除<b>ｏ</b>證甚深定<b>ｏ</b>天妙香花<b>ｏ</b>繽紛而下<b>ｏ</b>於其四面<b>ｏ</b>有八浴池<b>ｏ</b>底布金沙<b>ｏ</b>香水彌滿<b>ｏ</b>曼殊室利<b>ｏ</b>於彼佛土無諸惡趣<b>ｏ</b>亦無女人<b>ｏ</b>蓮花化生<b>ｏ</b>無復煩惱<br>
			<br>
			彼佛如來行菩薩道時<b>ｏ</b>發四大願<b>ｏ</b>云何為四<br>
			<br>
			第一大願<b>ｏ</b>願我來世得菩提時<b>ｏ</b>若有眾生<b>ｏ</b>生邪見家<b>ｏ</b>於佛<b>ｏ</b>法<b>ｏ</b>僧不生淨信<b>ｏ</b>遠離無上菩提之心<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>無明<b>ｏ</b>邪慧日夜消滅<b>ｏ</b>於三寶所深生正信<b>ｏ</b>不復退轉<b>ｏ</b>乃至菩提<br>
			<br>
			第二大願<b>ｏ</b>願我來世得菩提時<b>ｏ</b>若有眾生<b>ｏ</b>生在邊地<b>ｏ</b>由近惡友<b>ｏ</b>造眾罪業<b>ｏ</b>不修善品<b>ｏ</b>三寶名字曾不經耳<b>ｏ</b>命終之後墮三惡趣<b>ｏ</b>彼諸眾生<b>ｏ</b>暫聞我名者<b>ｏ</b>由是力故<b>ｏ</b>業障消除<b>ｏ</b>遇善知識<b>ｏ</b>不墮惡趣<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>若有眾生<b>ｏ</b>衣服<b>ｏ</b>飲食<b>ｏ</b>臥具<b>ｏ</b>醫藥<b>ｏ</b>資生所須<b>ｏ</b>悉皆乏少<b>ｏ</b>由此因緣<b>ｏ</b>生大憂苦<b>ｏ</b>為求覓故<b>ｏ</b>造眾惡業<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>有所乏少<b>ｏ</b>隨念皆得<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>由先惡業<b>ｏ</b>共相鬪諍<b>ｏ</b>作不饒益<b>ｏ</b>弓箭刀杖<b>ｏ</b>互為傷損<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>各起慈心<b>ｏ</b>不相損害<b>ｏ</b>不善之念尚自不生<b>ｏ</b>況於前人欲斷其命<b>ｏ</b>常行喜捨<b>ｏ</b>乃至菩提<br>
			<br>
			曼殊室利<b>ｏ</b>是為彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發四種微妙大願<b>ｏ</b>若有淨信男子<b>ｏ</b>女人<b>ｏ</b>聞彼佛名<b>ｏ</b>至心禮敬<b>ｏ</b>慇懃供養<b>ｏ</b>受持念誦<b>ｏ</b>業障消滅<b>ｏ</b>得不退轉菩提之心<b>ｏ</b>具宿命智<b>ｏ</b>所生之處常得見佛<b>ｏ</b>無病長壽<b>ｏ</b>命終之後生彼國中<b>ｏ</b>衣服<b>ｏ</b>飲食<b>ｏ</b>資生之具<b>ｏ</b>隨念皆至<b>ｏ</b>無所乏少<b>ｏ</b>曼殊室利<b>ｏ</b>彼佛世尊具足如是無量功德<b>ｏ</b>是故眾生常當憶念<b>ｏ</b>勿令忘失<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過九殑伽河沙佛土<b>ｏ</b>有世界名曰善住寶海<b>ｏ</b>佛號法海勝慧遊戲神通如來<b>ｏ</b>應<b>ｏ</b>正等覺<b>ｏ</b>現在說法<br>
			<br>
			曼殊室利<b>ｏ</b>彼佛如來行菩薩道時<b>ｏ</b>發四大願<b>ｏ</b>云何為四<br>
			<br>
			第一大願<b>ｏ</b>願我來世得菩提時<b>ｏ</b>若有眾生<b>ｏ</b>造眾惡業<b>ｏ</b>種植耕耘<b>ｏ</b>損諸生命<b>ｏ</b>或復興易<b>ｏ</b>欺誑他人<b>ｏ</b>戰陣兵戈<b>ｏ</b>常為殺害<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>資生之具<b>ｏ</b>不假營求<b>ｏ</b>隨心滿足<b>ｏ</b>常修眾善<b>ｏ</b>乃至菩提<br>
			<br>
			第二大願<b>ｏ</b>願我來世得菩提時<b>ｏ</b>若有眾生<b>ｏ</b>造十惡業<b>ｏ</b>殺生等罪<b>ｏ</b>由此因緣<b>ｏ</b>當墮地獄<b>ｏ</b>若聞我名<b>ｏ</b>至心稱念<b>ｏ</b>於十善道皆得成就<b>ｏ</b>不墮惡趣<b>ｏ</b>乃至菩提<br>
			<br>
			第三大願<b>ｏ</b>願我來世得菩提時<b>ｏ</b>若有眾生<b>ｏ</b>不得自在<b>ｏ</b>繫屬於他<b>ｏ</b>或被禁繫<b>ｏ</b>杻械枷鎖<b>ｏ</b>鞭杖苦楚<b>ｏ</b>乃至極刑<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>所有厄難皆得解脫<b>ｏ</b>乃至菩提<br>
			<br>
			第四大願<b>ｏ</b>願我來世得菩提時<b>ｏ</b>若有眾生<b>ｏ</b>造眾惡業<b>ｏ</b>不信三寶<b>ｏ</b>隨虛妄見<b>ｏ</b>棄背正理<b>ｏ</b>愛樂邪徒<b>ｏ</b>謗毀佛經<b>ｏ</b>言非聖說<b>ｏ</b>外道典籍<b>ｏ</b>恭敬受持<b>ｏ</b>自作教人<b>ｏ</b>俱生迷惑<b>ｏ</b>當墮地獄<b>ｏ</b>無有出期<b>ｏ</b>設得為人<b>ｏ</b>生八難處<b>ｏ</b>遠離正道<b>ｏ</b>盲無慧目<b>ｏ</b>如是之人<b>ｏ</b>若聞我名<b>ｏ</b>至心稱念<b>ｏ</b>由是力故<b>ｏ</b>臨命終時<b>ｏ</b>正念現前<b>ｏ</b>解脫眾難<b>ｏ</b>常生中國<b>ｏ</b>受勝妙樂<b>ｏ</b>乃至菩提<br>
			<br>
			曼殊室利<b>ｏ</b>是為彼佛<b>ｏ</b>如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發四種微妙大願<b>ｏ</b>曼殊室利<b>ｏ</b>彼佛國土<b>ｏ</b>功德莊嚴<b>ｏ</b>與上妙寶如來世界等無有異<br>
			<br>
			復次<b>ｏ</b>曼殊室利<b>ｏ</b>東方去此<b>ｏ</b>過十殑伽河沙佛土<b>ｏ</b>有世界名淨琉璃<b>ｏ</b>佛號藥師琉璃光如來<b>ｏ</b>應<b>ｏ</b>正等覺<br>
			<br>
			曼殊室利<b>ｏ</b>彼佛世尊<b>ｏ</b>從初發心行菩薩道時<b>ｏ</b>發十二大願<b>ｏ</b>云何十二<br>
			<br>
			第一大願<b>ｏ</b>願我來世得菩提時<b>ｏ</b>自身光明照無邊界<b>ｏ</b>三十二相<b>ｏ</b>八十隨好<b>ｏ</b>莊嚴其身<b>ｏ</b>令諸有情如我無異<br>
			<br>
			第二大願<b>ｏ</b>願我來世得菩提時<b>ｏ</b>身如琉璃<b>ｏ</b>內外清徹<b>ｏ</b>光明廣大<b>ｏ</b>遍滿諸方<b>ｏ</b>焰網莊嚴<b>ｏ</b>過於日月<b>ｏ</b>鐵圍中間<b>ｏ</b>幽冥之處<b>ｏ</b>互得相見<b>ｏ</b>或於此界<b>ｏ</b>闇夜遊行<b>ｏ</b>斯等眾生見我光明<b>ｏ</b>悉蒙開曉<b>ｏ</b>隨作眾事<br>
			<br>
			第三大願<b>ｏ</b>願我來世得菩提時<b>ｏ</b>以無量無邊智慧方便<b>ｏ</b>令諸有情所受用物<b>ｏ</b>皆得無盡<br>
			<br>
			第四大願<b>ｏ</b>願我來世得菩提時<b>ｏ</b>若諸有情<b>ｏ</b>行邪道者<b>ｏ</b>悉令遊履菩提正路<b>ｏ</b>若行聲聞<b>ｏ</b>獨覺乘者<b>ｏ</b>亦令安住大乘法中<br>
			<br>
			第五大願<b>ｏ</b>願我來世得菩提時<b>ｏ</b>若諸有情<b>ｏ</b>於我法中修行梵行<b>ｏ</b>一切皆令得不缺戒<b>ｏ</b>善防三業<b>ｏ</b>無有毀犯<b>ｏ</b>墮惡趣者<b>ｏ</b>設有毀犯<b>ｏ</b>聞我名已<b>ｏ</b>專念受持<b>ｏ</b>至心發露<b>ｏ</b>還得清淨<b>ｏ</b>乃至菩提<br>
			<br>
			第六大願<b>ｏ</b>願我來世得菩提時<b>ｏ</b>若諸有情<b>ｏ</b>諸根不具<b>ｏ</b>醜陋頑痹<b>ｏ</b>聾盲瘖瘂<b>ｏ</b>攣躄背僂<b>ｏ</b>白癩瘨狂<b>ｏ</b>種種病苦之所纏逼<b>ｏ</b>若聞我名<b>ｏ</b>至心稱念<b>ｏ</b>皆得端嚴<b>ｏ</b>眾病除愈<br>
			<br>
			第七大願<b>ｏ</b>願我來世得菩提時<b>ｏ</b>若諸有情<b>ｏ</b>貧窮困苦<b>ｏ</b>無有歸趣<b>ｏ</b>眾病所逼<b>ｏ</b>無藥無醫<b>ｏ</b>暫聞我名<b>ｏ</b>眾病消散<b>ｏ</b>眷屬增盛<b>ｏ</b>資財無乏<b>ｏ</b>身心安樂<b>ｏ</b>乃至菩提<br>
			<br>
			第八大願<b>ｏ</b>願我來世得菩提時<b>ｏ</b>若有女人<b>ｏ</b>為女眾苦之所逼切<b>ｏ</b>極生厭離<b>ｏ</b>願捨女身<b>ｏ</b>若聞我名<b>ｏ</b>至心稱念<b>ｏ</b>即於現身<b>ｏ</b>轉成男子<b>ｏ</b>具丈夫相<b>ｏ</b>乃至菩提<br>
			<br>
			第九大願<b>ｏ</b>願我來世得菩提時<b>ｏ</b>令諸有情出魔羂網<b>ｏ</b>復有種種邪見之徒<b>ｏ</b>皆當攝受<b>ｏ</b>令生正見<b>ｏ</b>漸令修習諸菩薩行<b>ｏ</b>乃至菩提<br>
			<br>
			第十大願<b>ｏ</b>願我來世得菩提時<b>ｏ</b>若諸有情<b>ｏ</b>王法所拘<b>ｏ</b>幽禁牢獄<b>ｏ</b>枷鎖鞭撻<b>ｏ</b>乃至極刑<b>ｏ</b>復有眾多苦楚之事<b>ｏ</b>逼切憂惱<b>ｏ</b>無暫樂時<b>ｏ</b>若聞我名<b>ｏ</b>以我福德威神力故<b>ｏ</b>皆得解脫一切憂苦<b>ｏ</b>乃至菩提<br>
			<br>
			第十一大願<b>ｏ</b>願我來世得菩提時<b>ｏ</b>若諸有情<b>ｏ</b>飢火所惱<b>ｏ</b>為求食故<b>ｏ</b>造諸惡業<b>ｏ</b>若聞我名<b>ｏ</b>至心稱念<b>ｏ</b>我當先以上妙飲食<b>ｏ</b>隨意飽滿<b>ｏ</b>後以法味<b>ｏ</b>令住勝樂<b>ｏ</b>乃至菩提<br>
			<br>
			第十二大願<b>ｏ</b>願我來世得菩提時<b>ｏ</b>若諸有情<b>ｏ</b>身無衣服<b>ｏ</b>蚊虻<b>ｏ</b>寒熱之所逼惱<b>ｏ</b>若聞我名<b>ｏ</b>至心稱念<b>ｏ</b>隨其所好<b>ｏ</b>即得種種上妙衣服<b>ｏ</b>寶莊嚴具<b>ｏ</b>伎樂香華<b>ｏ</b>皆令滿足<b>ｏ</b>離諸苦惱<b>ｏ</b>乃至菩提<br>
			<br>
			曼殊室利<b>ｏ</b>是為藥師瑠璃光如來<b>ｏ</b>應<b>ｏ</b>正等覺<b>ｏ</b>行菩薩道時<b>ｏ</b>所發十二微妙上願<br>
			<br>
			爾時<b>ｏ</b>佛告曼殊室利<b>ｏ</b>彼藥師琉璃光如來<b>ｏ</b>行菩薩道時<b>ｏ</b>所發大願<b>ｏ</b>及彼佛土功德莊嚴<b>ｏ</b>我於一劫<b>ｏ</b>若過一劫<b>ｏ</b>說不能盡<b>ｏ</b>然彼佛土純一清淨<b>ｏ</b>無諸欲染<b>ｏ</b>亦無女人及三惡趣<b>ｏ</b>苦惱之聲<b>ｏ</b>以淨琉璃而為其地<b>ｏ</b>城闕<b>ｏ</b>宮殿<b>ｏ</b>及諸廊宇<b>ｏ</b>軒窓<b>ｏ</b>羅網<b>ｏ</b>皆七寶成<b>ｏ</b>亦如西方極樂世界功德莊嚴<b>ｏ</b>於彼國中<b>ｏ</b>有二菩薩<b>ｏ</b>一名日光遍照<b>ｏ</b>二名月光遍照<b>ｏ</b>於彼無量菩薩眾中而為上首<b>ｏ</b>能持彼佛正法寶藏<b>ｏ</b>是故<b>ｏ</b>曼殊室利<b>ｏ</b>若有淨信男子<b>ｏ</b>女人<b>ｏ</b>應當願生彼佛世界<br>
			<br>
			復次<b>ｏ</b>曼殊室利<b>ｏ</b>若有眾生<b>ｏ</b>不識善惡<b>ｏ</b>惟懷貪惜<b>ｏ</b>不知惠施及施果報<b>ｏ</b>愚癡少智<b>ｏ</b>無有信心<b>ｏ</b>多畜珍財<b>ｏ</b>勤勞守護<b>ｏ</b>見乞者來<b>ｏ</b>心生不喜<b>ｏ</b>設不獲已<b>ｏ</b>行惠施時<b>ｏ</b>如割身肉<b>ｏ</b>深生悋惜<b>ｏ</b>復有無量慳貪有情<b>ｏ</b>積集資財<b>ｏ</b>然於自身<b>ｏ</b>尚不能用<b>ｏ</b>況當供給父母<b>ｏ</b>妻子<b>ｏ</b>奴婢<b>ｏ</b>僕使及來乞者<b>ｏ</b>彼諸有情<b>ｏ</b>從此命終<b>ｏ</b>生餓鬼中<b>ｏ</b>或傍生趣<b>ｏ</b>由昔人間曾聞藥師琉璃光如來名故<b>ｏ</b>雖在惡趣<b>ｏ</b>還得憶念彼如來名<b>ｏ</b>即於彼沒<b>ｏ</b>生在人中<b>ｏ</b>得宿命智<b>ｏ</b>念畏惡趣苦<b>ｏ</b>不樂欲樂<b>ｏ</b>好行惠施<b>ｏ</b>讚歎施者<b>ｏ</b>所有財物無慳悋心<b>ｏ</b>漸次尚能以頭目<b>ｏ</b>手足<b>ｏ</b>血肉<b>ｏ</b>身分施來求者<b>ｏ</b>況餘財物<br>
			<br>
			復次<b>ｏ</b>曼殊室利<b>ｏ</b>若復有人<b>ｏ</b>歸依世尊<b>ｏ</b>受諸學處<b>ｏ</b>而破壞戒威儀<b>ｏ</b>及壞正見<b>ｏ</b>諸有持戒正見<b>ｏ</b>不求多聞<b>ｏ</b>於佛所說契經深義不能解了<b>ｏ</b>雖有多聞<b>ｏ</b>而懷憍慢<b>ｏ</b>由慢心故<b>ｏ</b>自是非他<b>ｏ</b>嫌謗正法<b>ｏ</b>為魔伴黨<b>ｏ</b>如是愚人<b>ｏ</b>自行邪見<b>ｏ</b>復令無量百千俱胝有情墮大險坑<b>ｏ</b>此諸有情<b>ｏ</b>墮於地獄<b>ｏ</b>傍生<b>ｏ</b>鬼趣<b>ｏ</b>若曾聞此藥師琉璃光如來名號<b>ｏ</b>由彼如來本願威力<b>ｏ</b>於地獄中憶佛名號<b>ｏ</b>從彼命盡<b>ｏ</b>還生人間<b>ｏ</b>正見精進<b>ｏ</b>意樂調善<b>ｏ</b>捨俗出家<b>ｏ</b>於佛法中受持學處<b>ｏ</b>無有毀犯<b>ｏ</b>正見多聞<b>ｏ</b>解甚深義<b>ｏ</b>離於憍慢<b>ｏ</b>不謗正法<b>ｏ</b>不為魔伴<b>ｏ</b>漸次修行諸菩薩行<b>ｏ</b>乃至菩提<br>
			<br>
			復次<b>ｏ</b>曼殊室利<b>ｏ</b>若諸有情<b>ｏ</b>慳貪嫉妬<b>ｏ</b>造諸惡業<b>ｏ</b>自讚毀他<b>ｏ</b>命終當墮三惡趣中<b>ｏ</b>無量千歲受諸劇苦<b>ｏ</b>從彼終已<b>ｏ</b>來生人間<b>ｏ</b>或作牛<b>ｏ</b>馬<b>ｏ</b>駝<b>ｏ</b>驢之屬<b>ｏ</b>恒被鞭撻<b>ｏ</b>飢渴纏心<b>ｏ</b>身常負重<b>ｏ</b>困苦疲極<b>ｏ</b>若得為人<b>ｏ</b>生居下賤<b>ｏ</b>奴婢<b>ｏ</b>僕使<b>ｏ</b>被他驅役<b>ｏ</b>恒不自在<b>ｏ</b>由昔人中曾聞藥師琉璃光如來名號<b>ｏ</b>彼善根力<b>ｏ</b>今復憶念<b>ｏ</b>至心歸依<b>ｏ</b>以佛神力<b>ｏ</b>眾苦解脫<b>ｏ</b>諸根聰利<b>ｏ</b>智慧多聞<b>ｏ</b>恒求勝法<b>ｏ</b>常遇善友<b>ｏ</b>永斷魔羂<b>ｏ</b>破無明〔穀－禾＋卵〕<b>ｏ</b>竭煩惱河<b>ｏ</b>解脫一切生老病死<b>ｏ</b>憂悲苦惱<b>ｏ</b>乃至菩提<br>
			<br>
			復次<b>ｏ</b>曼殊室利<b>ｏ</b>若諸有情<b>ｏ</b>好憙乖離<b>ｏ</b>更相鬪訟<b>ｏ</b>惱亂自他<b>ｏ</b>以身語意造諸惡業<b>ｏ</b>展轉常為不饒益事<b>ｏ</b>互相謀害<b>ｏ</b>告召山林<b>ｏ</b>樹塚等神<b>ｏ</b>殺諸眾生<b>ｏ</b>取其血肉<b>ｏ</b>祭祀藥叉<b>ｏ</b>羅剎神等<b>ｏ</b>書怨人名<b>ｏ</b>或作形像<b>ｏ</b>以惡呪術而呪詛之<b>ｏ</b>厭魅<b>ｏ</b>蠱道<b>ｏ</b>呪起死屍<b>ｏ</b>令斷彼命<b>ｏ</b>及壞其身<b>ｏ</b>是諸有情<b>ｏ</b>若得聞此藥師琉璃光如來名號<b>ｏ</b>彼諸惡緣悉不能害<b>ｏ</b>一切展轉皆起慈悲<b>ｏ</b>利益安樂<b>ｏ</b>無損惱意<b>ｏ</b>及嫌恨心<b>ｏ</b>於自所有<b>ｏ</b>常生喜足<br>
			<br>
			復次<b>ｏ</b>曼殊室利<b>ｏ</b>若有四眾<b>ｏ</b>苾芻<b>ｏ</b>苾芻尼<b>ｏ</b>近事男<b>ｏ</b>近事女<b>ｏ</b>及餘淨信男子<b>ｏ</b>女人<b>ｏ</b>若能受持八支齋戒<b>ｏ</b>或經一年<b>ｏ</b>或復三月<b>ｏ</b>受持學處<b>ｏ</b>以此善根<b>ｏ</b>願生西方極樂世界<b>ｏ</b>見無量壽佛<b>ｏ</b>若聞藥師琉璃光如來名號<b>ｏ</b>臨命終時<b>ｏ</b>有八菩薩<b>ｏ</b>乘神通來示其去處<b>ｏ</b>即於彼界種種雜色眾寶花中自然化生<b>ｏ</b>或有因此生於天上<b>ｏ</b>雖生天中<b>ｏ</b>而昔善根亦不窮盡<b>ｏ</b>不復更生諸餘惡趣<b>ｏ</b>天上壽盡<b>ｏ</b>還生人間<b>ｏ</b>或為輪王<b>ｏ</b>統攝四洲<b>ｏ</b>威德自在<b>ｏ</b>勸化無量百千有情<b>ｏ</b>於十善道令其修習<b>ｏ</b>或生剎帝利<b>ｏ</b>婆羅門<b>ｏ</b>居士<b>ｏ</b>貴族<b>ｏ</b>多饒財寶<b>ｏ</b>倉庫盈溢<b>ｏ</b>形相端嚴<b>ｏ</b>眷屬隆盛<b>ｏ</b>聰明智慧<b>ｏ</b>勇健威猛<b>ｏ</b>有大身力<b>ｏ</b>若是女人<b>ｏ</b>得聞藥師琉璃光如來名號<b>ｏ</b>至心受持<b>ｏ</b>於後不復更受女身<br>
			<br>
			復次<b>ｏ</b>曼殊室利<b>ｏ</b>彼藥師琉璃光如來得菩提時<b>ｏ</b>由本願力<b>ｏ</b>觀諸有情<b>ｏ</b>遇眾病苦<b>ｏ</b>瘦瘧<b>ｏ</b>乾消<b>ｏ</b>黃熱等病<b>ｏ</b>或被厭魅<b>ｏ</b>蠱道所中<b>ｏ</b>或復短命<b>ｏ</b>或時橫死<b>ｏ</b>欲令是等病苦消除<b>ｏ</b>所求願滿<b>ｏ</b>時<b>ｏ</b>彼世尊入三摩地<b>ｏ</b>名曰滅除一切眾生苦惱<b>ｏ</b>既入定已<b>ｏ</b>於肉髻中出大光明<b>ｏ</b>光中演說大陀羅尼呪曰<br>
			<br>
			南謨薄伽伐帝　鞞殺社寠嚕　薜琉璃鉢喇婆　曷囉闍也　呾他揭多也　阿囉喝帝　三藐三勃陀也呾姪他唵　鞞殺逝鞞殺逝　鞞殺社三沒揭帝　莎訶<br>
			<br>
			爾時<b>ｏ</b>光中說此呪已<b>ｏ</b>大地震動<b>ｏ</b>放大光明<b>ｏ</b>一切眾生<b>ｏ</b>病苦皆除<b>ｏ</b>受安隱樂<b>ｏ</b>曼殊室利<b>ｏ</b>若見男子<b>ｏ</b>女人<b>ｏ</b>有病苦者<b>ｏ</b>應當一心為彼病人清淨澡漱<b>ｏ</b>或食<b>ｏ</b>或藥<b>ｏ</b>或無蟲水<b>ｏ</b>呪一百八遍<b>ｏ</b>與彼服食<b>ｏ</b>所有病苦悉皆消滅<b>ｏ</b>若有所求<b>ｏ</b>至心念誦<b>ｏ</b>皆得如意<b>ｏ</b>無病延年<b>ｏ</b>命終之後<b>ｏ</b>生彼世界<b>ｏ</b>得不退轉<b>ｏ</b>乃至菩提<b>ｏ</b>是故<b>ｏ</b>曼殊室利<b>ｏ</b>若有男子<b>ｏ</b>女人<b>ｏ</b>於彼藥師琉璃光如來<b>ｏ</b>至心慇重<b>ｏ</b>恭敬供養者<b>ｏ</b>常持此呪<b>ｏ</b>勿令廢忘<br>
			<br>
			復次<b>ｏ</b>曼殊室利<b>ｏ</b>若有淨信男子<b>ｏ</b>女人<b>ｏ</b>得聞如上七佛<b>ｏ</b>如來<b>ｏ</b>應<b>ｏ</b>正等覺所有名號<b>ｏ</b>聞已誦持<b>ｏ</b>晨嚼齒木<b>ｏ</b>澡漱清淨<b>ｏ</b>以諸香花<b>ｏ</b>末香<b>ｏ</b>燒香<b>ｏ</b>塗香<b>ｏ</b>作眾伎樂<b>ｏ</b>供養形像<b>ｏ</b>於此經典<b>ｏ</b>若自書<b>ｏ</b>若教人書<b>ｏ</b>一心受持<b>ｏ</b>聽聞其義<b>ｏ</b>於彼法師<b>ｏ</b>應修供養<b>ｏ</b>一切所有資身之具<b>ｏ</b>悉皆施與<b>ｏ</b>勿令乏少<b>ｏ</b>如是便蒙諸佛護念<b>ｏ</b>所求願滿<b>ｏ</b>乃至菩提<br>
			<br>
			爾時<b>ｏ</b>曼殊室利童子白佛言<b>ｏ</b>世尊<b>ｏ</b>我於末法之時<b>ｏ</b>誓以種種方便<b>ｏ</b>令諸淨信男子<b>ｏ</b>女人<b>ｏ</b>得聞七佛如來名號<b>ｏ</b>乃至睡中亦以佛名令其覺悟<b>ｏ</b>世尊<b>ｏ</b>若於此經<b>ｏ</b>受持讀誦<b>ｏ</b>或復為他演說開示<b>ｏ</b>若自書<b>ｏ</b>若教人書<b>ｏ</b>恭敬尊重<b>ｏ</b>以種種華香<b>ｏ</b>塗香<b>ｏ</b>末香<b>ｏ</b>燒香<b>ｏ</b>華鬘<b>ｏ</b>瓔珞<b>ｏ</b>幡蓋<b>ｏ</b>伎樂而為供養<b>ｏ</b>以五色繒綵<b>ｏ</b>而裹祑之<b>ｏ</b>灑掃淨處<b>ｏ</b>置高座上<br>
			<br>
			是時<b>ｏ</b>四大天王與其眷屬<b>ｏ</b>及餘無量百千天眾<b>ｏ</b>皆詣其所<b>ｏ</b>供養守護<b>ｏ</b>世尊<b>ｏ</b>若此經寶流行之處<b>ｏ</b>及受持者<b>ｏ</b>以彼七佛如來本願功德<b>ｏ</b>及聞名號威神之力<b>ｏ</b>當知是處無復橫死<b>ｏ</b>亦復不為諸惡鬼神奪其精氣<b>ｏ</b>設已奪者<b>ｏ</b>還得如故<b>ｏ</b>身心安樂<br>
			<br>
			佛告曼殊室利<b>ｏ</b>如是<b>ｏ</b>如是<b>ｏ</b>如汝所說<b>ｏ</b>曼殊室利<b>ｏ</b>若有淨信男子<b>ｏ</b>女人<b>ｏ</b>欲供養彼七如來者<b>ｏ</b>應先敬造七佛形像<b>ｏ</b>安在清淨上妙之座<b>ｏ</b>散花<b>ｏ</b>燒香<b>ｏ</b>以諸幢幡<b>ｏ</b>莊嚴其處<b>ｏ</b>七日七夜<b>ｏ</b>受八戒齋<b>ｏ</b>食清淨食<b>ｏ</b>澡浴身體<b>ｏ</b>著新淨衣<b>ｏ</b>心無垢濁<b>ｏ</b>亦無恚害<b>ｏ</b>於諸有情常起利樂<b>ｏ</b>慈悲喜捨<b>ｏ</b>平等之心<b>ｏ</b>鼓樂絃歌<b>ｏ</b>稱讚功德<b>ｏ</b>右繞佛像<b>ｏ</b>念彼如來所有本願<b>ｏ</b>讀誦此經<b>ｏ</b>思惟其義<b>ｏ</b>演說開示<b>ｏ</b>隨其所願<b>ｏ</b>求長壽得長壽<b>ｏ</b>求富饒得富饒<b>ｏ</b>求官位得官位<b>ｏ</b>求男女得男女<b>ｏ</b>一切皆遂<b>ｏ</b>若復有人<b>ｏ</b>忽得惡夢<b>ｏ</b>見諸惡相<b>ｏ</b>或怪鳥來集<b>ｏ</b>或於其家<b>ｏ</b>百怪出現<b>ｏ</b>此人若以上妙資具<b>ｏ</b>恭敬供養彼諸佛者<b>ｏ</b>惡夢<b>ｏ</b>惡相<b>ｏ</b>諸不吉祥<b>ｏ</b>悉皆隱沒<b>ｏ</b>不能為患<b>ｏ</b>或有水火<b>ｏ</b>刀毒<b>ｏ</b>懸崖<b>ｏ</b>險道<b>ｏ</b>惡象<b>ｏ</b>師子<b>ｏ</b>虎狼<b>ｏ</b>熊羆<b>ｏ</b>蛇蠍<b>ｏ</b>蜈蚣如是等怖<b>ｏ</b>若能至心憶念彼佛<b>ｏ</b>恭敬供養<b>ｏ</b>一切怖畏皆得解脫<b>ｏ</b>若他國侵擾<b>ｏ</b>盜賊反亂<b>ｏ</b>憶念恭敬彼如來者<b>ｏ</b>所有怨敵悉皆退散<br>
			<br>
			復次<b>ｏ</b>曼殊室利<b>ｏ</b>若有淨信男子<b>ｏ</b>女人等<b>ｏ</b>乃至盡形<b>ｏ</b>不事餘天<b>ｏ</b>惟當一心歸佛<b>ｏ</b>法<b>ｏ</b>僧<b>ｏ</b>受持禁戒<b>ｏ</b>若五戒<b>ｏ</b>十戒<b>ｏ</b>菩薩二十四戒<b>ｏ</b>苾芻二百五十戒<b>ｏ</b>苾芻尼五百戒<b>ｏ</b>於諸戒中<b>ｏ</b>或有毀犯<b>ｏ</b>怖墮惡趣<b>ｏ</b>若能專念彼佛名號<b>ｏ</b>恭敬供養者<b>ｏ</b>必定不生三惡趣中<b>ｏ</b>或有女人<b>ｏ</b>臨當產時<b>ｏ</b>受於極苦<b>ｏ</b>若能至心稱名<b>ｏ</b>禮讚恭敬<b>ｏ</b>供養七佛如來<b>ｏ</b>眾苦皆除<b>ｏ</b>所生之子顏貌端正<b>ｏ</b>見者歡喜<b>ｏ</b>利根聰明<b>ｏ</b>少病安樂<b>ｏ</b>無有非人奪其精氣<br>
			<br>
			爾時<b>ｏ</b>世尊告阿難言<b>ｏ</b>如我稱揚彼七如來名號功德<b>ｏ</b>此是諸佛甚深境界<b>ｏ</b>難可了知<b>ｏ</b>汝勿生疑<br>
			<br>
			阿難白言<b>ｏ</b>世尊<b>ｏ</b>我於如來所說契經深義<b>ｏ</b>不生疑惑<b>ｏ</b>所以者何<b>ｏ</b>一切如來身<b>ｏ</b>語<b>ｏ</b>意業<b>ｏ</b>皆無虛妄<b>ｏ</b>世尊<b>ｏ</b>此日月輪<b>ｏ</b>可令墮落<b>ｏ</b>妙高山王<b>ｏ</b>可使傾動<b>ｏ</b>諸佛所言<b>ｏ</b>終無有異<b>ｏ</b>世尊<b>ｏ</b>然有眾生<b>ｏ</b>信根不具<b>ｏ</b>聞說諸佛甚深境界<b>ｏ</b>作是思惟<b>ｏ</b>云何但念七佛名號<b>ｏ</b>便獲爾所功德<b>ｏ</b>勝利<b>ｏ</b>由此不信<b>ｏ</b>便生誹謗<b>ｏ</b>彼於長夜<b>ｏ</b>失大利樂<b>ｏ</b>墮諸惡趣<br>
			<br>
			佛告阿難<b>ｏ</b>彼諸有情<b>ｏ</b>若得耳聞諸佛名號<b>ｏ</b>墮惡趣者<b>ｏ</b>無有是處<b>ｏ</b>唯除定業不可轉者<b>ｏ</b>阿難<b>ｏ</b>此是諸佛甚深境界<b>ｏ</b>難可信解<b>ｏ</b>汝能信受<b>ｏ</b>當知皆是如來威力<b>ｏ</b>阿難<b>ｏ</b>一切聲聞及獨覺等<b>ｏ</b>皆不能知<b>ｏ</b>唯除一生補處菩薩<b>ｏ</b>阿難<b>ｏ</b>人身難得<b>ｏ</b>於三寶中信敬<b>ｏ</b>尊重<b>ｏ</b>亦難可得<b>ｏ</b>得聞七佛如來名號<b>ｏ</b>復難於是<b>ｏ</b>阿難<b>ｏ</b>彼諸如來無量菩薩行<b>ｏ</b>無量巧方便<b>ｏ</b>無量廣大願<b>ｏ</b>如是行願<b>ｏ</b>善巧方便<b>ｏ</b>我若一劫<b>ｏ</b>若過一劫<b>ｏ</b>說不能盡<br>
			<br>
			爾時<b>ｏ</b>眾中有一菩薩摩訶薩<b>ｏ</b>名曰救脫<b>ｏ</b>即從座起<b>ｏ</b>偏袒右肩<b>ｏ</b>右膝著地<b>ｏ</b>合掌向佛<b>ｏ</b>白言<b>ｏ</b>世尊<b>ｏ</b>於後末世像法起時<b>ｏ</b>若有眾生<b>ｏ</b>為諸病苦之所逼惱<b>ｏ</b>身形羸瘦<b>ｏ</b>不能飲食<b>ｏ</b>喉脣乾燥<b>ｏ</b>目視皆暗<b>ｏ</b>死相現前<b>ｏ</b>父母<b>ｏ</b>親屬<b>ｏ</b>朋友<b>ｏ</b>知識<b>ｏ</b>啼泣圍繞<b>ｏ</b>身臥本處<b>ｏ</b>見彼琰魔法王之使<b>ｏ</b>引其神識<b>ｏ</b>將至王所<b>ｏ</b>然諸有情<b>ｏ</b>有俱生神<b>ｏ</b>隨其所作善惡之業<b>ｏ</b>悉皆記錄<b>ｏ</b>授與彼王<b>ｏ</b>王即依法問其所作<b>ｏ</b>隨彼罪福<b>ｏ</b>而處斷之<b>ｏ</b>是時<b>ｏ</b>病人親屬<b>ｏ</b>知識<b>ｏ</b>若能為彼歸依諸佛<b>ｏ</b>種種莊嚴<b>ｏ</b>如法供養<b>ｏ</b>而彼神識<b>ｏ</b>或經七日<b>ｏ</b>或二七日<b>ｏ</b>乃至七七日<b>ｏ</b>如從夢覺<b>ｏ</b>復本精神<b>ｏ</b>皆自憶知善<b>ｏ</b>不善業所得果報<b>ｏ</b>由自證見業報不虛<b>ｏ</b>乃至命難亦不造惡<b>ｏ</b>是故<b>ｏ</b>淨信男子<b>ｏ</b>女人<b>ｏ</b>皆應受持七佛名號<b>ｏ</b>隨力所能<b>ｏ</b>恭敬供養<br>
			<br>
			爾時<b>ｏ</b>具壽阿難問救脫菩薩曰<b>ｏ</b>善男子<b>ｏ</b>恭敬供養彼七如來<b>ｏ</b>其法云何<br>
			<br>
			救脫菩薩言<b>ｏ</b>大德<b>ｏ</b>若有病人及餘災厄<b>ｏ</b>欲令脫者<b>ｏ</b>當為其人七日七夜持八戒齋<b>ｏ</b>應以飲食<b>ｏ</b>及餘資具<b>ｏ</b>隨其所有<b>ｏ</b>供佛及僧<b>ｏ</b>晝夜六時<b>ｏ</b>恭敬禮拜七佛如來<b>ｏ</b>讀誦此經四十九遍<b>ｏ</b>然四十九燈<b>ｏ</b>造彼如來形像七軀<b>ｏ</b>一一像前各置七燈<b>ｏ</b>其七燈狀圓若車輪<b>ｏ</b>乃至四十九夜<b>ｏ</b>光明不絕<b>ｏ</b>造雜綵幡四十九首<b>ｏ</b>并一長幡四十九尺<b>ｏ</b>放四十九生<b>ｏ</b>如是即能離災厄難<b>ｏ</b>不為諸橫<b>ｏ</b>惡鬼所持<b>ｏ</b>大德阿難<b>ｏ</b>是為供養如來法式<b>ｏ</b>若有於此七佛之中<b>ｏ</b>隨其一佛稱名供養者<b>ｏ</b>皆得如是無量功德<b>ｏ</b>所求願滿<b>ｏ</b>何況盡能具足供養<br>
			<br>
			復次<b>ｏ</b>大德阿難<b>ｏ</b>若剎帝利灌頂王等<b>ｏ</b>災難起時<b>ｏ</b>所謂<b>ｏ</b>人眾疾疫難<b>ｏ</b>他國侵逼難<b>ｏ</b>自界叛逆難<b>ｏ</b>星宿變怪難<b>ｏ</b>日月薄蝕難<b>ｏ</b>非時風雨難<b>ｏ</b>過時不雨難<b>ｏ</b>彼剎帝利灌頂王等<b>ｏ</b>爾時當於一切有情起慈悲心<b>ｏ</b>放大恩赦<b>ｏ</b>脫諸幽厄<b>ｏ</b>苦惱眾生<b>ｏ</b>如前法式<b>ｏ</b>供養諸佛<b>ｏ</b>由此善根及彼如來本願力故<b>ｏ</b>令其國界即得安隱<b>ｏ</b>風雨順時<b>ｏ</b>穀稼成熟<b>ｏ</b>國內眾生無病安樂<b>ｏ</b>又無暴惡藥叉等神共相惱亂<b>ｏ</b>一切惡相悉皆隱沒<b>ｏ</b>而剎帝利灌頂王等<b>ｏ</b>皆得增益壽命<b>ｏ</b>色力<b>ｏ</b>無病自在<br>
			<br>
			大德阿難<b>ｏ</b>若帝后妃主<b>ｏ</b>儲君王子<b>ｏ</b>大臣輔相<b>ｏ</b>宮中婇女<b>ｏ</b>百官黎庶<b>ｏ</b>為病所苦<b>ｏ</b>及餘厄難<b>ｏ</b>亦應敬造七佛形像<b>ｏ</b>讀誦此經<b>ｏ</b>然燈造幡<b>ｏ</b>放諸生命<b>ｏ</b>至誠供養<b>ｏ</b>燒香散花<b>ｏ</b>即得病苦銷除<b>ｏ</b>解脫眾難<br>
			<br>
			爾時<b>ｏ</b>具壽阿難問救脫菩薩言<b>ｏ</b>善男子<b>ｏ</b>云何已盡之命而可增益<br>
			<br>
			救脫菩薩言<b>ｏ</b>大德<b>ｏ</b>仁豈不聞如來說有九橫死耶<b>ｏ</b>由是世尊為說呪藥<b>ｏ</b>隨事救療<b>ｏ</b>然燈造幡<b>ｏ</b>修諸福業<b>ｏ</b>以修福故<b>ｏ</b>得延壽命<br>
			<br>
			阿難問言<b>ｏ</b>九橫云何<br>
			<br>
			救脫菩薩言<b>ｏ</b>一者<b>ｏ</b>若諸有情<b>ｏ</b>得病雖輕<b>ｏ</b>然無醫藥及看病者<b>ｏ</b>設復遇醫<b>ｏ</b>不授其藥<b>ｏ</b>實不應死<b>ｏ</b>而便橫死<b>ｏ</b>又信世間邪魔外道<b>ｏ</b>妖孽之師<b>ｏ</b>妄說禍福<b>ｏ</b>便生恐動<b>ｏ</b>心不自正<b>ｏ</b>卜問吉凶<b>ｏ</b>殺諸眾生<b>ｏ</b>求神解奏<b>ｏ</b>呼召魍魎<b>ｏ</b>請福祈恩<b>ｏ</b>欲冀延年<b>ｏ</b>終不能得<b>ｏ</b>愚迷倒見<b>ｏ</b>遂令橫死<b>ｏ</b>入於地獄<b>ｏ</b>無有出期<b>ｏ</b>二者<b>ｏ</b>橫為王法之所誅戮<b>ｏ</b>三者<b>ｏ</b>畋獵嬉戲<b>ｏ</b>耽婬嗜酒<b>ｏ</b>放逸無度<b>ｏ</b>橫為非人奪其精氣<b>ｏ</b>四者<b>ｏ</b>橫為火焚<b>ｏ</b>五者<b>ｏ</b>橫為水溺<b>ｏ</b>六者<b>ｏ</b>橫為種種惡獸所噉<b>ｏ</b>七者<b>ｏ</b>橫墮山崖<b>ｏ</b>八者<b>ｏ</b>橫為毒藥<b>ｏ</b>厭禱<b>ｏ</b>呪詛<b>ｏ</b>起屍鬼等之所中害<b>ｏ</b>九者<b>ｏ</b>飢渴所困<b>ｏ</b>不得飲食<b>ｏ</b>而便橫死<b>ｏ</b>是為如來略說橫死有此九種<b>ｏ</b>其餘復有無量諸橫<b>ｏ</b>難可具說<br>
			<br>
			復次<b>ｏ</b>阿難<b>ｏ</b>彼琰魔王<b>ｏ</b>簿錄世間所有名籍<b>ｏ</b>若諸有情<b>ｏ</b>不孝<b>ｏ</b>五逆<b>ｏ</b>毀辱三寶<b>ｏ</b>壞君臣法<b>ｏ</b>破於禁戒<b>ｏ</b>琰魔法王隨罪輕重<b>ｏ</b>考而罰之<b>ｏ</b>是故<b>ｏ</b>我今勸諸有情<b>ｏ</b>然燈造幡<b>ｏ</b>放生修福<b>ｏ</b>令度苦厄<b>ｏ</b>不遭眾難<br>
			<br>
			爾時<b>ｏ</b>眾中有十二藥叉大將<b>ｏ</b>俱在會坐<b>ｏ</b>其名曰<br>
			<br>
			宮毘羅大將　跋折羅大將<br>
			迷企羅大將　頞儞羅大將<br>
			末儞羅大將　娑儞羅大將<br>
			因陀羅大將　波夷羅大將<br>
			薄呼羅大將　真達羅大將<br>
			朱杜羅大將　毘羯羅大將<br>
			<br>
			此十二藥叉大將<b>ｏ</b>一一各有七千藥叉以為眷屬<b>ｏ</b>同時舉聲<b>ｏ</b>白佛言<b>ｏ</b>世尊<b>ｏ</b>我等今者<b>ｏ</b>蒙佛威力<b>ｏ</b>得聞七佛如來名號<b>ｏ</b>於諸惡趣無復怖畏<b>ｏ</b>我等相率<b>ｏ</b>皆同一心<b>ｏ</b>乃至盡形<b>ｏ</b>歸佛<b>ｏ</b>法<b>ｏ</b>僧<b>ｏ</b>誓當荷負一切有情<b>ｏ</b>為作義利<b>ｏ</b>饒益安樂<b>ｏ</b>隨於何處城邑<b>ｏ</b>聚落<b>ｏ</b>空閑林中<b>ｏ</b>若有此經流布讀誦<b>ｏ</b>或復受持七佛名號<b>ｏ</b>恭敬供養者<b>ｏ</b>我等眷屬衛護是人<b>ｏ</b>令脫眾難<b>ｏ</b>所有願求悉令滿足<b>ｏ</b>或有疾厄<b>ｏ</b>求度脫者<b>ｏ</b>亦應讀誦此經<b>ｏ</b>以五色縷<b>ｏ</b>結我名字<b>ｏ</b>得如願已<b>ｏ</b>然後解結<br>
			<br>
			爾時<b>ｏ</b>世尊讚諸藥叉大將言<b>ｏ</b>善哉<b>ｏ</b>善哉<b>ｏ</b>大藥叉將<b>ｏ</b>汝等念報七佛如來恩德者<b>ｏ</b>常應如是利益<b>ｏ</b>安樂一切有情<br>
			<br>
			爾時<b>ｏ</b>會中有多天眾<b>ｏ</b>智慧尠少<b>ｏ</b>作如是念<b>ｏ</b>云何過是殑伽河沙諸佛世界現在如來<b>ｏ</b>暫聞名者<b>ｏ</b>便獲無邊殊勝功德<br>
			<br>
			爾時<b>ｏ</b>釋迦牟尼如來<b>ｏ</b>知諸天眾心之所念<b>ｏ</b>即入警召一切如來甚深妙定<b>ｏ</b>纔入定已<b>ｏ</b>一切三千大千世界六種震動<b>ｏ</b>雨天妙花及天香末<b>ｏ</b>彼七如來見是相已<b>ｏ</b>各從其國來至索訶世界<b>ｏ</b>與釋迦如來共相問訊<br>
			<br>
			時<b>ｏ</b>佛世尊由其先世本願力故<b>ｏ</b>各各自於天寶莊嚴師子座上隨處安坐<b>ｏ</b>諸菩薩眾<b>ｏ</b>天龍八部<b>ｏ</b>人<b>ｏ</b>非人等<b>ｏ</b>國王<b>ｏ</b>王子<b>ｏ</b>中宮<b>ｏ</b>妃主<b>ｏ</b>并諸大臣<b>ｏ</b>婆羅門<b>ｏ</b>長者<b>ｏ</b>居士<b>ｏ</b>前後圍遶而為說法<br>
			<br>
			時<b>ｏ</b>諸天眾見彼如來皆已雲集<b>ｏ</b>生大希有<b>ｏ</b>疑惑便除<b>ｏ</b>時<b>ｏ</b>諸大眾<b>ｏ</b>歎未曾有<b>ｏ</b>同聲讚言<b>ｏ</b>善哉<b>ｏ</b>善哉<b>ｏ</b>釋迦如來<b>ｏ</b>饒益我等<b>ｏ</b>為除疑念<b>ｏ</b>令彼如來皆至於此<b>ｏ</b>時<b>ｏ</b>諸大眾各隨自力<b>ｏ</b>以妙香華<b>ｏ</b>及眾瓔珞<b>ｏ</b>諸天伎樂供養如來<b>ｏ</b>右遶七匝<b>ｏ</b>合掌禮敬<b>ｏ</b>讚言<b>ｏ</b>希有<b>ｏ</b>希有<b>ｏ</b>諸佛如來甚深境界不可思議<b>ｏ</b>由先願力<b>ｏ</b>善巧方便<b>ｏ</b>共現如是奇異之相<b>ｏ</b>爾時<b>ｏ</b>大眾各各發願<b>ｏ</b>願諸眾生皆得如是如來勝定<br>
			<br>
			爾時<b>ｏ</b>曼殊室利即從座起<b>ｏ</b>合掌恭敬<b>ｏ</b>遶佛七匝<b>ｏ</b>禮雙足已<b>ｏ</b>白言<b>ｏ</b>世尊<b>ｏ</b>善哉<b>ｏ</b>善哉<b>ｏ</b>如來定力不可思議<b>ｏ</b>由本願力<b>ｏ</b>方便善巧<b>ｏ</b>成就眾生<b>ｏ</b>惟願為說大力神呪<b>ｏ</b>能令來世薄福眾生<b>ｏ</b>病惱所纏<b>ｏ</b>日月星辰所有厄難<b>ｏ</b>疫病怨惡<b>ｏ</b>及行險道<b>ｏ</b>遭諸恐怖<b>ｏ</b>為作歸依<b>ｏ</b>令得安隱<b>ｏ</b>彼諸眾生<b>ｏ</b>於此神呪<b>ｏ</b>若自書<b>ｏ</b>教人書<b>ｏ</b>受持讀誦<b>ｏ</b>廣為他說<b>ｏ</b>常蒙諸佛之所護念<b>ｏ</b>佛自現身<b>ｏ</b>令願滿足<b>ｏ</b>不墮惡趣<b>ｏ</b>亦無橫死<br>
			<br>
			時<b>ｏ</b>諸如來讚曼殊室利言<b>ｏ</b>善哉<b>ｏ</b>善哉<b>ｏ</b>此是我等威神之力<b>ｏ</b>令汝勸請<b>ｏ</b>哀愍眾生<b>ｏ</b>離諸苦難<b>ｏ</b>為說神呪<b>ｏ</b>汝應諦聽<b>ｏ</b>善思念之<b>ｏ</b>我當為說<b>ｏ</b>曼殊室利<b>ｏ</b>有大神呪名曰如來定力琉璃光<b>ｏ</b>若有男子<b>ｏ</b>女人<b>ｏ</b>書寫<b>ｏ</b>讀誦<b>ｏ</b>恭敬供養<b>ｏ</b>於諸含識起大悲心<b>ｏ</b>所有願求皆得滿足<b>ｏ</b>諸佛現身而為護念<b>ｏ</b>離眾障惱<b>ｏ</b>當生佛國<br>
			<br>
			時七如來以一音聲<b>ｏ</b>即說呪曰<br>
			<br>
			但姪他　具謎具謎〔醫－酉＋言〕尼謎膩呬（上）　末底末底　馺〔多＊頁〕怛他揭多三摩地頞提瑟恥帝　頞帝末帝波例　波跛輸但儞　薩婆波跛那世也　勃睇勃圖　唱答謎隖謎矩謎　佛鐸器怛羅　鉢里輸但儞曇謎昵曇謎　謎嚕謎嚕　謎嚧尸朅囇薩婆哥羅　蜜栗覩（丁庾）　尼婆〔口＊賴〕儞　勃提蘇勃睇　佛陀陀頞提瑟侘泥娜曷〔口＊洛〕叉覩謎　薩婆提婆　三謎頞三謎三曼捼（奴和）漢〔口＊闌〕覩謎薩婆佛陀菩提薩埵　苫謎苫謎　鉢喇苦謎曼　覩謎　薩婆伊底隖波達婆薩婆毘何大也　薩婆薩埵難者晡〔口＊闌〕泥晡〔口＊闌〕泥（去）晡〔口＊闌〕也謎　薩婆阿舍　薜琉璃也　鉢唎底婆細　薩婆波跛　著楊羯囇莎訶<br>
			<br>
			爾時<b>ｏ</b>七佛說此呪時<b>ｏ</b>光明普照<b>ｏ</b>大地震動<b>ｏ</b>種種神變<b>ｏ</b>一時俱現<b>ｏ</b>時<b>ｏ</b>諸大眾見此事已<b>ｏ</b>各各隨力<b>ｏ</b>以天香花<b>ｏ</b>塗香<b>ｏ</b>末香奉上彼佛<b>ｏ</b>咸唱善哉<b>ｏ</b>右遶七匝<br>
			<br>
			彼佛世尊同聲唱言<b>ｏ</b>汝等一切人天大眾<b>ｏ</b>應如是知<b>ｏ</b>若有善男子<b>ｏ</b>善女人<b>ｏ</b>若王<b>ｏ</b>王子<b>ｏ</b>妃后<b>ｏ</b>大臣<b>ｏ</b>寮庶之類<b>ｏ</b>若於此呪<b>ｏ</b>受持<b>ｏ</b>讀誦<b>ｏ</b>聽聞<b>ｏ</b>演說<b>ｏ</b>以妙香花供養經卷<b>ｏ</b>著新淨衣<b>ｏ</b>在清淨處<b>ｏ</b>持八戒齋<b>ｏ</b>於諸含識常生慈愍<b>ｏ</b>如是供養<b>ｏ</b>得無量福<b>ｏ</b>若復有人<b>ｏ</b>有所祈願<b>ｏ</b>應當造此七佛形像<b>ｏ</b>可於靜處<b>ｏ</b>以諸香華<b>ｏ</b>懸繒幡蓋<b>ｏ</b>上妙飲食<b>ｏ</b>及諸伎樂<b>ｏ</b>而為供養<b>ｏ</b>并復供養菩薩諸天<b>ｏ</b>在佛像前端坐誦呪<b>ｏ</b>於七日中持八戒齋<b>ｏ</b>誦滿一千八遍<b>ｏ</b>彼諸如來及諸菩薩悉皆護念<b>ｏ</b>執金剛菩薩并諸釋梵四天王等<b>ｏ</b>亦來擁衛此人<b>ｏ</b>所有五無間罪<b>ｏ</b>一切業障悉皆消滅<b>ｏ</b>無病延年<b>ｏ</b>亦無橫死及諸疾疫<b>ｏ</b>他方賊盜欲來侵境<b>ｏ</b>鬪諍戰陣<b>ｏ</b>言訟讐隙<b>ｏ</b>飢儉旱澇<b>ｏ</b>如是等怖<b>ｏ</b>一切皆除<b>ｏ</b>共起慈心猶如父母<b>ｏ</b>有所願求<b>ｏ</b>無不遂意<br>
			<br>
			爾時<b>ｏ</b>執金剛菩薩<b>ｏ</b>釋梵四天王從座而起<b>ｏ</b>合掌恭敬<b>ｏ</b>禮釋迦牟尼佛足<b>ｏ</b>白言<b>ｏ</b>世尊<b>ｏ</b>我等大眾<b>ｏ</b>皆已得聞諸佛本願殊勝功德<b>ｏ</b>及見諸佛慈悲至此<b>ｏ</b>令我眾生親承供養<b>ｏ</b>世尊<b>ｏ</b>若於其處<b>ｏ</b>有此經典<b>ｏ</b>及七佛名<b>ｏ</b>陀羅尼法<b>ｏ</b>流通供養<b>ｏ</b>乃至書寫<b>ｏ</b>我等悉皆承佛威力<b>ｏ</b>即往其處擁護於彼<b>ｏ</b>國王大臣<b>ｏ</b>城邑聚落<b>ｏ</b>男子女人<b>ｏ</b>勿令眾苦及諸疾病之所惱亂<b>ｏ</b>常得安隱<b>ｏ</b>財食豐足<b>ｏ</b>我等即是報諸佛恩<b>ｏ</b>世尊<b>ｏ</b>我等親於佛前<b>ｏ</b>自立要誓<b>ｏ</b>若有淨信男子<b>ｏ</b>女人<b>ｏ</b>憶念我者<b>ｏ</b>應誦此呪<b>ｏ</b>即說呪曰<br>
			<br>
			但姪他　惡寠莫寠　呾羅寠　麼麼寠具曬　訶呼（去）　醯（去）　末囉末囉末囉　緊樹曬布曬　莎訶<br>
			<br>
			若有淨信男子<b>ｏ</b>女人<b>ｏ</b>國王<b>ｏ</b>王子<b>ｏ</b>大臣<b>ｏ</b>輔相<b>ｏ</b>中宮<b>ｏ</b>婇女<b>ｏ</b>誦七佛名及此神呪<b>ｏ</b>讀誦書寫<b>ｏ</b>恭敬供養<b>ｏ</b>現世皆得無病長壽<b>ｏ</b>離眾苦惱<b>ｏ</b>不墮三途<b>ｏ</b>得不退轉<b>ｏ</b>乃至菩提<b>ｏ</b>彼諸佛土<b>ｏ</b>隨意受生<b>ｏ</b>常見諸佛<b>ｏ</b>得宿命智<b>ｏ</b>念定總持<b>ｏ</b>無不具足<b>ｏ</b>若患鬼瘧等病<b>ｏ</b>當書此呪<b>ｏ</b>繫之肘後<b>ｏ</b>病若差已<b>ｏ</b>置清淨處<br>
			<br>
			爾時<b>ｏ</b>執金剛菩薩詣七佛所<b>ｏ</b>右遶三匝<b>ｏ</b>各申禮敬<b>ｏ</b>白言<b>ｏ</b>世尊<b>ｏ</b>惟願慈悲<b>ｏ</b>護念於我<b>ｏ</b>我今為欲饒益未來男子<b>ｏ</b>女人<b>ｏ</b>持是經者<b>ｏ</b>我更為說陀羅尼呪<br>
			<br>
			時<b>ｏ</b>彼七佛讚執金剛言<b>ｏ</b>善哉<b>ｏ</b>善哉<b>ｏ</b>執金剛<b>ｏ</b>我加護汝<b>ｏ</b>可說神呪<b>ｏ</b>為護未來持經之人<b>ｏ</b>令無眾惱<b>ｏ</b>所求滿足<br>
			<br>
			時<b>ｏ</b>執金剛菩薩即說呪曰<br>
			<br>
			南麼馺多喃　三藐三佛陀喃　南麼薩婆跋折囉達囉喃呾姪他　唵跋折曬　跋折曬　莫訶跋折曬　跋折囉波捨　陀〔口＊賴〕儞三麼三麼　三曼〔多＊頁〕　阿鉢〔口＊賴〕底喝多　跋折曬　苫麼苫麼　鉢囉苫曼覩謎　薩婆毘阿大也　矩嚕矩嚕　薩婆羯麼　阿伐〔口＊賴〕拏儞叉也　三麼也末奴三末囉薄伽畔跋折囉波儞薩婆舍謎鉢哩　脯〔口＊賴〕也　莎訶<br>
			<br>
			世尊<b>ｏ</b>若復有人<b>ｏ</b>持七佛名<b>ｏ</b>憶念彼佛本願功德<b>ｏ</b>并持此呪<b>ｏ</b>讀誦演說<b>ｏ</b>我令彼人所願滿足<b>ｏ</b>無所乏少<b>ｏ</b>若欲見我<b>ｏ</b>問善惡者<b>ｏ</b>應當書寫此經<b>ｏ</b>造七佛像<b>ｏ</b>并執金剛菩薩像<b>ｏ</b>皆於像身<b>ｏ</b>安佛舍利<b>ｏ</b>於此像前<b>ｏ</b>如上所說<b>ｏ</b>種種供養<b>ｏ</b>禮拜旋繞<b>ｏ</b>於眾生處起慈悲心<b>ｏ</b>受八戒齋<b>ｏ</b>日別三時<b>ｏ</b>澡浴清淨<b>ｏ</b>三時衣別<b>ｏ</b>從白月八日至十五日<b>ｏ</b>每日誦呪一百八遍<b>ｏ</b>心無散亂<b>ｏ</b>我於夢中即自現身<b>ｏ</b>共為言說<b>ｏ</b>隨所求者<b>ｏ</b>皆令滿足<br>
			<br>
			時<b>ｏ</b>大會中有諸菩薩<b>ｏ</b>皆悉唱言<b>ｏ</b>善哉<b>ｏ</b>善哉<b>ｏ</b>執金剛<b>ｏ</b>陀羅尼不可思議<b>ｏ</b>實為善說<br>
			<br>
			時<b>ｏ</b>七如來作如是語<b>ｏ</b>我等護汝所說神呪<b>ｏ</b>為欲饒益一切眾生<b>ｏ</b>皆得安樂<b>ｏ</b>所求願滿<b>ｏ</b>不令此呪隱沒於世<br>
			<br>
			爾時<b>ｏ</b>七佛告諸菩薩<b>ｏ</b>釋梵四天王曰<b>ｏ</b>我今以此神呪<b>ｏ</b>付屬汝等<b>ｏ</b>并此經卷<b>ｏ</b>於未來世<b>ｏ</b>後五百歲<b>ｏ</b>法欲滅時<b>ｏ</b>汝等皆應護持是經<b>ｏ</b>此經威力<b>ｏ</b>利益甚多<b>ｏ</b>能除眾罪<b>ｏ</b>善願皆遂<b>ｏ</b>勿於薄福眾生<b>ｏ</b>誹謗正法<b>ｏ</b>毀賢聖者<b>ｏ</b>授與斯經<b>ｏ</b>令法速滅<br>
			<br>
			爾時<b>ｏ</b>東方七佛世尊<b>ｏ</b>見此大眾<b>ｏ</b>所作已辦<b>ｏ</b>機緣滿足<b>ｏ</b>無復疑心<b>ｏ</b>各還本土<b>ｏ</b>於其座上<b>ｏ</b>忽然不現<br>
			<br>
			爾時<b>ｏ</b>具壽阿難陀即從座起<b>ｏ</b>禮佛雙足<b>ｏ</b>右膝著地<b>ｏ</b>合掌恭敬<b>ｏ</b>而白佛言<b>ｏ</b>世尊<b>ｏ</b>當何名此經<b>ｏ</b>我等云何受持<b>ｏ</b>佛告阿難陀<b>ｏ</b>此經名為七佛如來應正等覺本願功德殊勝莊嚴<b>ｏ</b>亦名曼殊室利所問<b>ｏ</b>亦名藥師瑠璃光如來本願功德<b>ｏ</b>亦名執金剛菩薩發願要期<b>ｏ</b>亦名淨除一切業障<b>ｏ</b>亦名所有願求皆得圓滿<b>ｏ</b>亦名十二大將發願護持<b>ｏ</b>如是名字<b>ｏ</b>汝當奉持<br>
			<br>
			時<b>ｏ</b>薄伽梵說是經已<b>ｏ</b>諸大菩薩及聲聞眾<b>ｏ</b>天<b>ｏ</b>龍<b>ｏ</b>藥叉<b>ｏ</b>健闥婆<b>ｏ</b>阿蘇羅<b>ｏ</b>揭路茶<b>ｏ</b>緊那羅<b>ｏ</b>莫呼洛伽<b>ｏ</b>人<b>ｏ</b>非人等<b>ｏ</b>一切大眾<b>ｏ</b>聞佛所說<b>ｏ</b>皆大歡喜<b>ｏ</b>信受奉行
		</p>
	</section>
</article>