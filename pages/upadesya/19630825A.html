<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>四十二章經</h1>
	</header>
	<hr>
	<section>
		<h2>後漢西域沙門迦葉摩騰共法蘭譯</h2>
		<p>
			昔漢孝明皇帝夜夢見神人<b>ｏ</b>身體有金色<b>ｏ</b>項有日光<b>ｏ</b>飛在殿前<b>ｏ</b>意中欣然<b>ｏ</b>甚悅之<b>ｏ</b>明日問群臣<b>ｏ</b>此為何神也<br>
			<br>
			有通人傅毅曰<b>ｏ</b>臣聞天竺有得道者<b>ｏ</b>號曰佛<b>ｏ</b>輕舉能飛<b>ｏ</b>殆將其神也<br>
			<br>
			於是上悟<b>ｏ</b>即遣使者張騫<b>ｏ</b>羽林中郎將秦景博士弟子王遵等十二人<b>ｏ</b>至大月支國寫取佛經四十二章<b>ｏ</b>在第十四石函中登起立塔寺<b>ｏ</b>於是道法流布<b>ｏ</b>處處修立佛寺<b>ｏ</b>遠人伏化願為臣妾者<b>ｏ</b>不可稱數<b>ｏ</b>國內清寧<b>ｏ</b>含識之類蒙恩受賴于今不絕也<br>
			<br>
			佛言<b>ｏ</b>辭親出家為道<b>ｏ</b>名曰沙門<b>ｏ</b>常行二百五十戒<b>ｏ</b>為四真道行<b>ｏ</b>進志清淨<b>ｏ</b>成阿羅漢<b>ｏ</b>阿羅漢者<b>ｏ</b>能飛行變化<b>ｏ</b>住壽命<b>ｏ</b>動天地<b>ｏ</b>次為阿那含<b>ｏ</b>阿那含者<b>ｏ</b>壽終魂靈上十九天<b>ｏ</b>於彼得阿羅漢<b>ｏ</b>次為斯陀含<b>ｏ</b>斯陀含者<b>ｏ</b>一上一還<b>ｏ</b>即得阿羅漢<b>ｏ</b>次為須陀洹<b>ｏ</b>須陀洹者<b>ｏ</b>七死七生<b>ｏ</b>便得阿羅漢<b>ｏ</b>愛欲斷者<b>ｏ</b>譬如四支斷<b>ｏ</b>不復用之<br>
			<br>
			佛言<b>ｏ</b>除鬚髮<b>ｏ</b>為沙門<b>ｏ</b>受道法<b>ｏ</b>去世資財<b>ｏ</b>乞求取足<b>ｏ</b>日中一食<b>ｏ</b>樹下一宿<b>ｏ</b>慎不再矣<b>ｏ</b>使人愚弊者<b>ｏ</b>愛與欲也<br>
			<br>
			佛言<b>ｏ</b>眾生以十事為善<b>ｏ</b>亦以十事為惡<b>ｏ</b>身三<b>ｏ</b>口四<b>ｏ</b>意三<b>ｏ</b>身三者<b>ｏ</b>殺<b>ｏ</b>盜<b>ｏ</b>婬<b>ｏ</b>口四者<b>ｏ</b>兩舌<b>ｏ</b>惡罵<b>ｏ</b>妄言<b>ｏ</b>綺語<b>ｏ</b>意三者<b>ｏ</b>嫉<b>ｏ</b>恚<b>ｏ</b>癡<b>ｏ</b>不信三尊<b>ｏ</b>以邪為真<b>ｏ</b>優婆塞行五事<b>ｏ</b>不懈退<b>ｏ</b>至十事<b>ｏ</b>必得道也<br>
			<br>
			佛言<b>ｏ</b>人有眾過<b>ｏ</b>而不自悔<b>ｏ</b>頓止其心<b>ｏ</b>罪來歸身<b>ｏ</b>猶水歸海<b>ｏ</b>自成深廣矣<b>ｏ</b>有惡知非<b>ｏ</b>改過得善<b>ｏ</b>罪日消滅<b>ｏ</b>後會得道也<br>
			<br>
			佛言<b>ｏ</b>人愚吾以為不善<b>ｏ</b>吾以四等慈護濟之<b>ｏ</b>重以惡來者<b>ｏ</b>吾重以善往<b>ｏ</b>福德之氣<b>ｏ</b>常在此也<b>ｏ</b>害氣重殃<b>ｏ</b>反在于彼<br>
			<br>
			有人聞佛道守大仁慈<b>ｏ</b>以惡來<b>ｏ</b>以善往<b>ｏ</b>故來罵<b>ｏ</b>佛默然不答<b>ｏ</b>愍之癡冥狂愚使然<b>ｏ</b>罵止<b>ｏ</b>問曰<b>ｏ</b>子以禮從人<b>ｏ</b>其人不納<b>ｏ</b>實禮如之乎<b>ｏ</b>曰<b>ｏ</b>持歸<b>ｏ</b>今子罵我<b>ｏ</b>我亦不納<b>ｏ</b>子自持歸<b>ｏ</b>禍子身矣<b>ｏ</b>猶響應聲<b>ｏ</b>影之追形<b>ｏ</b>終無免離<b>ｏ</b>慎為惡也<br>
			<br>
			佛言<b>ｏ</b>惡人害賢者<b>ｏ</b>猶仰天而唾<b>ｏ</b>唾不污天<b>ｏ</b>還污己身<b>ｏ</b>逆風坋人<b>ｏ</b>塵不污彼<b>ｏ</b>還坋于身<b>ｏ</b>賢者不可毀<b>ｏ</b>禍必滅己也<br>
			<br>
			佛言<b>ｏ</b>夫人為道務博愛<b>ｏ</b>博哀施德莫大施<b>ｏ</b>守志奉道<b>ｏ</b>其福甚大<b>ｏ</b>覩人施道<b>ｏ</b>助之歡喜<b>ｏ</b>亦得福報<br>
			<br>
			質曰<b>ｏ</b>彼福不當減乎<br>
			<br>
			佛言<b>ｏ</b>猶若炬火<b>ｏ</b>數千百人<b>ｏ</b>各以炬來<b>ｏ</b>取其火去<b>ｏ</b>熟食<b>ｏ</b>除冥<b>ｏ</b>彼火如故<b>ｏ</b>福亦如之<br>
			<br>
			佛言<b>ｏ</b>飯凡人百不如飯一善人<b>ｏ</b>飯善人千不如飯持五戒者一人<b>ｏ</b>飯持五戒者萬人不如飯一須陀洹<b>ｏ</b>飯須陀洹百萬不如飯一斯陀含<b>ｏ</b>飯斯陀含千萬不如飯一阿那含<b>ｏ</b>飯阿那含一億不如飯一阿羅漢<b>ｏ</b>飯阿羅漢十億不如飯辟支佛一人<b>ｏ</b>飯辟支佛百億不如以三尊之教度其一世二親<b>ｏ</b>教親千億不如飯一佛<b>ｏ</b>學願求佛<b>ｏ</b>欲濟眾生也<b>ｏ</b>飯善人福最深重<b>ｏ</b>凡人事天地鬼神<b>ｏ</b>不如孝其親矣<b>ｏ</b>二親最神也<br>
			<br>
			佛言<b>ｏ</b>天下有五難<b>ｏ</b>貧窮布施難<b>ｏ</b>豪貴學道難<b>ｏ</b>制命不死難<b>ｏ</b>得覩佛經難<b>ｏ</b>生值佛世難<br>
			<br>
			有沙門問佛<b>ｏ</b>以何緣得道<b>ｏ</b>奈何知宿命<br>
			<br>
			佛言<b>ｏ</b>道無形<b>ｏ</b>知之無益<b>ｏ</b>要當守志行<b>ｏ</b>譬如磨鏡<b>ｏ</b>垢去明存<b>ｏ</b>即自見形<b>ｏ</b>斷欲守空<b>ｏ</b>即見道真<b>ｏ</b>知宿命矣<br>
			<br>
			佛言<b>ｏ</b>何者為善<b>ｏ</b>唯行道善<b>ｏ</b>何者最大<b>ｏ</b>志與道合大<b>ｏ</b>何者多力<b>ｏ</b>忍辱最健<b>ｏ</b>忍者無怨<b>ｏ</b>必為人尊<b>ｏ</b>何者最明<b>ｏ</b>心垢除<b>ｏ</b>惡行滅<b>ｏ</b>內清淨無瑕<b>ｏ</b>未有天地<b>ｏ</b>逮于今日<b>ｏ</b>十方所有<b>ｏ</b>未見之萌<b>ｏ</b>得無不知<b>ｏ</b>無不見<b>ｏ</b>無不聞<b>ｏ</b>得一切智<b>ｏ</b>可謂明乎<br>
			<br>
			佛言<b>ｏ</b>人懷愛欲不見道<b>ｏ</b>譬如濁水<b>ｏ</b>以五彩投其中<b>ｏ</b>致力攪之<b>ｏ</b>眾人共臨水上<b>ｏ</b>無能覩其影者<b>ｏ</b>愛欲交錯<b>ｏ</b>心中為濁<b>ｏ</b>故不見道<b>ｏ</b>水澄穢除<b>ｏ</b>清淨無垢<b>ｏ</b>即自見形<b>ｏ</b>猛火著釜下<b>ｏ</b>中水踊躍<b>ｏ</b>以布覆上<b>ｏ</b>眾生照臨<b>ｏ</b>亦無覩其影者<b>ｏ</b>心中本有三毒涌沸在內<b>ｏ</b>五蓋覆外<b>ｏ</b>終不見道<b>ｏ</b>要心垢盡<b>ｏ</b>乃知魂靈所從來<b>ｏ</b>生死所趣向<b>ｏ</b>諸佛國土<b>ｏ</b>道德所在耳<br>
			<br>
			佛言<b>ｏ</b>夫為道者<b>ｏ</b>譬如持炬火入冥室中<b>ｏ</b>其冥即滅而明猶在<b>ｏ</b>學道見諦<b>ｏ</b>愚癡都滅<b>ｏ</b>得無不見<br>
			<br>
			佛言<b>ｏ</b>吾何念念道<b>ｏ</b>吾何行行道<b>ｏ</b>吾何言言道<b>ｏ</b>吾念諦道<b>ｏ</b>不忽須臾也<br>
			<br>
			佛言<b>ｏ</b>覩天地念非常<b>ｏ</b>覩山川念非常<b>ｏ</b>覩万物形體豐熾念非常<b>ｏ</b>執心如此<b>ｏ</b>得道疾矣<br>
			<br>
			佛言<b>ｏ</b>一日行<b>ｏ</b>常念道<b>ｏ</b>行道<b>ｏ</b>遂得信根<b>ｏ</b>其福無量<br>
			<br>
			佛言<b>ｏ</b>熟自念身中四大<b>ｏ</b>名自有名都為無<b>ｏ</b>吾我者寄生<b>ｏ</b>生亦不久<b>ｏ</b>其事如幻耳<br>
			<br>
			佛言<b>ｏ</b>人隨情欲求華名<b>ｏ</b>譬如燒香<b>ｏ</b>眾人聞其香<b>ｏ</b>然香以熏自燒<b>ｏ</b>愚者貪流俗之名譽<b>ｏ</b>不守道真<b>ｏ</b>華名危己之禍<b>ｏ</b>其悔在後時<br>
			<br>
			佛言<b>ｏ</b>財色之於人<b>ｏ</b>譬如小兒貪刀刃之蜜<b>ｏ</b>甜不足一食之美<b>ｏ</b>然有截舌之患也<br>
			<br>
			佛言<b>ｏ</b>人繫於妻子<b>ｏ</b>寶宅之患<b>ｏ</b>甚於牢獄<b>ｏ</b>桎梏<b>ｏ</b>鋃鐺<b>ｏ</b>牢獄有原赦<b>ｏ</b>妻子情欲雖有虎口之禍<b>ｏ</b>己猶甘心投焉<b>ｏ</b>其罪無赦<br>
			<br>
			佛言<b>ｏ</b>愛欲莫甚於色<b>ｏ</b>色之為欲<b>ｏ</b>其大無外<b>ｏ</b>賴有一矣<b>ｏ</b>假其二<b>ｏ</b>普天之民<b>ｏ</b>無能為道者<br>
			<br>
			佛言<b>ｏ</b>愛欲之於人<b>ｏ</b>猶執炬火逆風而行<b>ｏ</b>愚者不釋炬<b>ｏ</b>必有燒手之患<b>ｏ</b>貪婬<b>ｏ</b>恚怒<b>ｏ</b>愚癡之毒<b>ｏ</b>處在人身<b>ｏ</b>不早以道除斯禍者<b>ｏ</b>必有危殃<b>ｏ</b>猶愚貪執炬<b>ｏ</b>自燒其手也<br>
			<br>
			天神獻玉女於佛<b>ｏ</b>欲以試佛意<b>ｏ</b>觀佛道<b>ｏ</b>佛言<b>ｏ</b>革囊眾穢<b>ｏ</b>爾來何為<b>ｏ</b>以可斯俗<b>ｏ</b>難動六通<b>ｏ</b>去<b>ｏ</b>吾不用爾<b>ｏ</b>天神踰敬佛<b>ｏ</b>因問道意<b>ｏ</b>佛為解釋<b>ｏ</b>即得須陀洹<br>
			<br>
			佛言<b>ｏ</b>夫為道者<b>ｏ</b>猶木在水<b>ｏ</b>尋流而行<b>ｏ</b>不左觸岸<b>ｏ</b>亦不右觸岸<b>ｏ</b>不為人所取<b>ｏ</b>不為鬼神所遮<b>ｏ</b>不為洄流所住<b>ｏ</b>亦不腐敗<b>ｏ</b>吾保其入海矣<b>ｏ</b>人為道<b>ｏ</b>不為情欲所惑<b>ｏ</b>不為眾邪所誑<b>ｏ</b>精進無疑<b>ｏ</b>吾保其得道矣<br>
			<br>
			佛告沙門<b>ｏ</b>慎無信汝意<b>ｏ</b>意終不可信<b>ｏ</b>慎無與色會<b>ｏ</b>與色會即禍生<b>ｏ</b>得阿羅漢道<b>ｏ</b>乃可信汝意耳<br>
			<br>
			佛告諸沙門<b>ｏ</b>慎無視女人<b>ｏ</b>若見無視<b>ｏ</b>慎無與言<b>ｏ</b>若與言者<b>ｏ</b>勅心正行<b>ｏ</b>曰<b>ｏ</b>吾為沙門<b>ｏ</b>處于濁世<b>ｏ</b>當如蓮花不為泥所污<b>ｏ</b>老者以為母<b>ｏ</b>長者以為姊<b>ｏ</b>少者為妹<b>ｏ</b>幼者子<b>ｏ</b>敬之以禮<b>ｏ</b>意殊當諦惟觀<b>ｏ</b>自頭至足自視內<b>ｏ</b>彼身何有<b>ｏ</b>唯盛惡露諸不淨種<b>ｏ</b>以釋其意矣<br>
			<br>
			佛言<b>ｏ</b>人為道去情欲<b>ｏ</b>當如草見火<b>ｏ</b>火來已却<b>ｏ</b>道人見愛欲<b>ｏ</b>必當遠之<br>
			<br>
			佛言<b>ｏ</b>人有患婬<b>ｏ</b>情不止<b>ｏ</b>踞斧刃上<b>ｏ</b>以自除其陰<b>ｏ</b>佛謂之曰<b>ｏ</b>若斷陰不如斷心<b>ｏ</b>心為功曹<b>ｏ</b>若止功曹<b>ｏ</b>從者都息<b>ｏ</b>邪心不止<b>ｏ</b>斷陰何益<b>ｏ</b>斯須即死<b>ｏ</b>佛言<b>ｏ</b>世俗倒見<b>ｏ</b>如斯癡人<br>
			<br>
			有婬童女與彼男誓<b>ｏ</b>至期不來而自悔曰<b>ｏ</b>欲吾知爾本<b>ｏ</b>意以思想生<b>ｏ</b>吾不思想爾<b>ｏ</b>即爾而不生<b>ｏ</b>佛行道聞之<b>ｏ</b>謂沙門曰<b>ｏ</b>記之<b>ｏ</b>此迦葉佛偈<b>ｏ</b>流在俗間<br>
			<br>
			佛言<b>ｏ</b>人從愛欲生憂<b>ｏ</b>從憂生畏<b>ｏ</b>無愛即無憂<b>ｏ</b>不憂即無畏<br>
			<br>
			佛言<b>ｏ</b>人為道<b>ｏ</b>譬如一人與萬人戰<b>ｏ</b>被鉀<b>ｏ</b>操兵<b>ｏ</b>出門欲戰<b>ｏ</b>意怯膽弱乃自退走<b>ｏ</b>或半道還<b>ｏ</b>或格鬪而死<b>ｏ</b>或得大勝還國高遷<b>ｏ</b>夫人能牢持其心<b>ｏ</b>精銳進行<b>ｏ</b>不惑于流俗狂愚之言者<b>ｏ</b>欲滅惡盡<b>ｏ</b>必得道矣<br>
			<br>
			有沙門夜誦經甚悲<b>ｏ</b>意有悔疑<b>ｏ</b>欲生思歸<b>ｏ</b>佛呼沙門問之<b>ｏ</b>汝處于家將何修為<br>
			<br>
			對曰<b>ｏ</b>恒彈琴<b>ｏ</b>佛言<b>ｏ</b>絃緩何如<b>ｏ</b>曰<b>ｏ</b>不鳴矣<b>ｏ</b>絃急何如<b>ｏ</b>曰<b>ｏ</b>聲絕矣<b>ｏ</b>急緩得中何如<b>ｏ</b>諸音普悲<b>ｏ</b>佛告沙門<b>ｏ</b>學道猶然<b>ｏ</b>執心調適<b>ｏ</b>道可得矣<br>
			<br>
			佛言<b>ｏ</b>夫人為道<b>ｏ</b>猶所鍛鐵漸深<b>ｏ</b>棄去垢<b>ｏ</b>成器必好<b>ｏ</b>學道以漸深<b>ｏ</b>去心垢<b>ｏ</b>精進就道<b>ｏ</b>暴即身疲<b>ｏ</b>身疲即意惱<b>ｏ</b>意惱即行退<b>ｏ</b>行退即修罪<br>
			<br>
			佛言<b>ｏ</b>人為道亦苦<b>ｏ</b>不為道亦苦<b>ｏ</b>惟人自生至老<b>ｏ</b>自老至病<b>ｏ</b>自病至死<b>ｏ</b>其苦無量<b>ｏ</b>心惱積罪<b>ｏ</b>生死不息<b>ｏ</b>其苦難說<br>
			<br>
			佛言<b>ｏ</b>夫人離三惡道得為人難<b>ｏ</b>既得為人<b>ｏ</b>去女即男難<b>ｏ</b>既得為男<b>ｏ</b>六情完具難<b>ｏ</b>六情已具<b>ｏ</b>生中國難<b>ｏ</b>既處中國<b>ｏ</b>值奉佛道難<b>ｏ</b>既奉佛道<b>ｏ</b>值有道之君難<b>ｏ</b>生菩薩家難<b>ｏ</b>既生菩薩家<b>ｏ</b>以心信三尊<b>ｏ</b>值佛世難<br>
			<br>
			佛問諸沙門<b>ｏ</b>人命在幾間<b>ｏ</b>對曰<b>ｏ</b>在數日間<b>ｏ</b>佛言<b>ｏ</b>子未能為道<br>
			<br>
			復問一沙門<b>ｏ</b>人命在幾間<b>ｏ</b>對曰<b>ｏ</b>在飯食間<b>ｏ</b>佛言<b>ｏ</b>子未能為道<br>
			<br>
			復問一沙門<b>ｏ</b>人命在幾間<b>ｏ</b>對曰<b>ｏ</b>呼吸之間<b>ｏ</b>佛言<b>ｏ</b>善哉<b>ｏ</b>子可謂為道者矣<br>
			<br>
			佛言<b>ｏ</b>弟子去<b>ｏ</b>離吾數千里<b>ｏ</b>意念吾戒必得道<b>ｏ</b>在吾左側<b>ｏ</b>意在邪<b>ｏ</b>終不得道<b>ｏ</b>其實在行<b>ｏ</b>近而不行<b>ｏ</b>何益萬分耶<br>
			<br>
			佛言<b>ｏ</b>人為道<b>ｏ</b>猶若食蜜<b>ｏ</b>中邊皆甜<b>ｏ</b>吾經亦爾<b>ｏ</b>其義皆快<b>ｏ</b>行者得道矣<br>
			<br>
			佛言<b>ｏ</b>人為道<b>ｏ</b>能拔愛欲之根<b>ｏ</b>譬如摘懸珠<b>ｏ</b>一一摘之<b>ｏ</b>會有盡時<b>ｏ</b>惡盡<b>ｏ</b>得道也<br>
			<br>
			佛言<b>ｏ</b>諸沙門行道<b>ｏ</b>當如牛負<b>ｏ</b>行深泥中<b>ｏ</b>疲極<b>ｏ</b>不敢左右顧<b>ｏ</b>趣欲離泥<b>ｏ</b>以自蘇息<b>ｏ</b>沙門視情欲<b>ｏ</b>甚於彼泥<b>ｏ</b>直心念道可免眾苦<br>
			<br>
			佛言<b>ｏ</b>吾視諸侯之位如過客<b>ｏ</b>視金玉之寶如礫石<b>ｏ</b>視〔疊＊毛〕素之好如弊帛
		</p>
	</section>
</article>