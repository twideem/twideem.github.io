<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>佛垂般涅槃略說教誡經</h1>
	</header>
	<hr>
	<section>
		<h2>後秦龜茲國三藏鳩摩羅什奉詔譯</h2>
		<p>
			釋迦牟尼佛初轉法輪<b>ｏ</b>度阿若憍陳如<b>ｏ</b>最後說法度須跋陀羅<b>ｏ</b>所應度者皆已度訖<b>ｏ</b>於娑羅雙樹間將入涅槃<b>ｏ</b>是時中夜寂然無聲<b>ｏ</b>為諸弟子略說法要<b>ｏ</b>汝等比丘<b>ｏ</b>於我滅後<b>ｏ</b>當尊重珍敬波羅提木叉<b>ｏ</b>如闇遇明<b>ｏ</b>貧人得寶<b>ｏ</b>當知此則是汝大師<b>ｏ</b>若我住世無異此也<b>ｏ</b>持淨戒者<b>ｏ</b>不得販賣貿易<b>ｏ</b>安置田宅<b>ｏ</b>畜養人民奴婢畜生<b>ｏ</b>一切種殖及諸財寶<b>ｏ</b>皆當遠離如避火坑<b>ｏ</b>不得斬伐草木<b>ｏ</b>墾土掘地<b>ｏ</b>合和湯藥<b>ｏ</b>占相吉凶<b>ｏ</b>仰觀星宿推步盈虛曆數算計<b>ｏ</b>皆所不應<b>ｏ</b>節身時食清淨自活<b>ｏ</b>不得參預世事通致使命<b>ｏ</b>呪術仙藥<b>ｏ</b>結好貴人親厚媟嫚<b>ｏ</b>皆不應作<b>ｏ</b>當自端心正念求度<b>ｏ</b>不得苞藏瑕疵<b>ｏ</b>顯異惑眾<b>ｏ</b>於四供養知量知足<b>ｏ</b>趣得供事不應稸積<b>ｏ</b>此則略說持戒之相<b>ｏ</b>戒是正順解脫之本<b>ｏ</b>故名波羅提木叉<b>ｏ</b>依因此戒<b>ｏ</b>得生諸禪定及滅苦智慧<b>ｏ</b>是故比丘<b>ｏ</b>當持淨戒勿令毀犯<b>ｏ</b>若人能持淨戒<b>ｏ</b>是則能有善法<b>ｏ</b>若無淨戒<b>ｏ</b>諸善功德皆不得生<b>ｏ</b>是以當知<b>ｏ</b>戒為第一安隱功德之所住處<br>
			<br>
			汝等比丘<b>ｏ</b>已能住戒當制五根<b>ｏ</b>勿令放逸入於五欲<b>ｏ</b>譬如牧牛之人執杖視之<b>ｏ</b>不令縱逸犯人苗稼<b>ｏ</b>若縱五根<b>ｏ</b>非唯五欲將無崖畔不可制也<b>ｏ</b>亦如惡馬不以轡制<b>ｏ</b>將當牽人墜於坑陷<b>ｏ</b>如被劫害苦止一世<b>ｏ</b>五根賊禍殃及累世<b>ｏ</b>為害甚重<b>ｏ</b>不可不慎<b>ｏ</b>是故智者制而不隨<b>ｏ</b>持之如賊不令縱逸<b>ｏ</b>假令縱之<b>ｏ</b>皆亦不久見其磨滅<b>ｏ</b>此五根者<b>ｏ</b>心為其主<b>ｏ</b>是故汝等當好制心<b>ｏ</b>心之可畏<b>ｏ</b>甚於毒蛇<b>ｏ</b>惡獸怨賊<b>ｏ</b>大火越逸<b>ｏ</b>未足喻也<b>ｏ</b>動轉輕躁<b>ｏ</b>但觀於蜜不見深坑<b>ｏ</b>譬如狂象無鈎<b>ｏ</b>猿猴得樹騰躍跳躑<b>ｏ</b>難可禁制<b>ｏ</b>當急挫之無令放逸<b>ｏ</b>縱此心者喪人善事<b>ｏ</b>制之一處無事不辦<b>ｏ</b>是故比丘<b>ｏ</b>當勤精進折伏其心<br>
			<br>
			汝等比丘<b>ｏ</b>受諸飲食當如服藥<b>ｏ</b>於好於惡勿生增減<b>ｏ</b>趣得支身以除飢渴<b>ｏ</b>如蜂採花<b>ｏ</b>但取其味不損色香<b>ｏ</b>比丘亦爾<b>ｏ</b>受人供養取自除惱<b>ｏ</b>無得多求壞其善心<b>ｏ</b>譬如智者籌量牛力所堪多少<b>ｏ</b>不令過分以竭其力<br>
			<br>
			汝等比丘<b>ｏ</b>晝則勤心修習善法無令失時<b>ｏ</b>初夜後夜亦勿有廢<b>ｏ</b>中夜誦經以自消息<b>ｏ</b>無以睡眠因緣令一生空過無所得也<b>ｏ</b>當念無常之火燒諸世間<b>ｏ</b>早求自度勿睡眠也<b>ｏ</b>諸煩惱賊常伺殺人<b>ｏ</b>甚於怨家<b>ｏ</b>安可睡眠不自驚寤<b>ｏ</b>煩惱毒蛇睡在汝心<b>ｏ</b>譬如黑蚖在汝室睡<b>ｏ</b>當以持戒之鉤早摒除之<b>ｏ</b>睡蛇既出乃可安眠<b>ｏ</b>不出而眠是無慚人也<b>ｏ</b>慚恥之服<b>ｏ</b>於諸莊嚴最為第一<b>ｏ</b>慚如鐵鉤<b>ｏ</b>能制人非法<b>ｏ</b>是故比丘<b>ｏ</b>常當慚恥<b>ｏ</b>無得暫替<b>ｏ</b>若離慚恥則失諸功德<b>ｏ</b>有愧之人則有善法<b>ｏ</b>若無愧者<b>ｏ</b>與諸禽獸無相異也<br>
			<br>
			汝等比丘<b>ｏ</b>若有人來節節支解<b>ｏ</b>當自攝心無令瞋恨<b>ｏ</b>亦當護口勿出惡言<b>ｏ</b>若縱恚心則自妨道<b>ｏ</b>失功德利<b>ｏ</b>忍之為德<b>ｏ</b>持戒苦行所不能及<b>ｏ</b>能行忍者乃可名為有力大人<b>ｏ</b>若其不能歡喜忍受惡罵之毒如飲甘露者<b>ｏ</b>不名入道智慧人也<b>ｏ</b>所以者何<b>ｏ</b>瞋恚之害能破諸善法<b>ｏ</b>壞好名聞<b>ｏ</b>今世後世人不憙見<b>ｏ</b>當知瞋心甚於猛火<b>ｏ</b>常當防護無令得入<b>ｏ</b>劫功德賊無過瞋恚<b>ｏ</b>白衣受欲非行道人<b>ｏ</b>無法自制<b>ｏ</b>瞋猶可恕<b>ｏ</b>出家行道無欲之人<b>ｏ</b>而懷瞋恚<b>ｏ</b>甚不可也<b>ｏ</b>譬如清冷雲中霹靂起火<b>ｏ</b>非所應也<br>
			<br>
			汝等比丘<b>ｏ</b>當自摩頭<b>ｏ</b>已捨飾好著壞色衣<b>ｏ</b>執持應器以乞自活<b>ｏ</b>自見如是<b>ｏ</b>若起憍慢當疾滅之<b>ｏ</b>謂長憍慢尚非世俗白衣所宜<b>ｏ</b>何況出家入道之人<b>ｏ</b>為解脫故自降其心而行乞耶<br>
			<br>
			汝等比丘<b>ｏ</b>諂曲之心與道相違<b>ｏ</b>是故宜應質直其心<b>ｏ</b>當知諂曲但為欺誑<b>ｏ</b>入道之人則無是處<b>ｏ</b>是故汝等<b>ｏ</b>宜應端心以質直為本<br>
			<br>
			汝等比丘<b>ｏ</b>當知多欲之人多求利故<b>ｏ</b>苦惱亦多<b>ｏ</b>少欲之人無求無欲<b>ｏ</b>則無此患<b>ｏ</b>直爾少欲尚應修習<b>ｏ</b>何況少欲能生諸善功德<b>ｏ</b>少欲之人則無諂曲以求人意<b>ｏ</b>亦復不為諸根所牽<b>ｏ</b>行少欲者<b>ｏ</b>心則坦然無所憂畏<b>ｏ</b>觸事有餘常無不足<b>ｏ</b>有少欲者則有涅槃<b>ｏ</b>是名少欲<br>
			<br>
			汝等比丘<b>ｏ</b>若欲脫諸苦惱<b>ｏ</b>當觀知足<b>ｏ</b>知足之法即是富樂安隱之處<b>ｏ</b>知足之人<b>ｏ</b>雖臥地上猶為安樂<b>ｏ</b>不知足者<b>ｏ</b>雖處天堂亦不稱意<b>ｏ</b>不知足者雖富而貧<b>ｏ</b>知足之人雖貧而富<b>ｏ</b>不知足者常為五欲所牽<b>ｏ</b>為知足者之所憐愍<b>ｏ</b>是名知足<br>
			<br>
			汝等比丘<b>ｏ</b>若求寂靜無為安樂<b>ｏ</b>當離憒閙<b>ｏ</b>獨處閑居<b>ｏ</b>靜處之人帝釋諸天所共敬重<b>ｏ</b>是故當捨己眾他眾<b>ｏ</b>空閑獨處思滅苦本<b>ｏ</b>若樂眾者則受眾惱<b>ｏ</b>譬如大樹眾鳥集之<b>ｏ</b>則有枯折之患<b>ｏ</b>世間縛著沒於眾苦<b>ｏ</b>譬如老象溺泥不能自出<b>ｏ</b>是名遠離<br>
			<br>
			汝等比丘<b>ｏ</b>若勤精進則事無難者<b>ｏ</b>是故汝等<b>ｏ</b>當勤精進<b>ｏ</b>譬如小水常流則能穿石<b>ｏ</b>若行者之心數數懈廢<b>ｏ</b>譬如鑽火未熱而息<b>ｏ</b>雖欲得火<b>ｏ</b>火難可得<b>ｏ</b>是名精進<br>
			<br>
			汝等比丘<b>ｏ</b>求善知識<b>ｏ</b>求善護助而不忘念<b>ｏ</b>若不忘念者<b>ｏ</b>諸煩惱賊則不能入<b>ｏ</b>是故汝等<b>ｏ</b>常當攝念在心<b>ｏ</b>若失念者則失諸功德<b>ｏ</b>若念力堅強<b>ｏ</b>雖入五欲賊中不為所害<b>ｏ</b>譬如著鎧入陣則無所畏<b>ｏ</b>是名不忘念<br>
			<br>
			汝等比丘<b>ｏ</b>若攝心者心則在定<b>ｏ</b>心在定故能知世間生滅法相<b>ｏ</b>是故汝等<b>ｏ</b>常當精勤修集諸定<b>ｏ</b>若得定者心則不亂<b>ｏ</b>譬如惜水之家善治堤塘<b>ｏ</b>行者亦爾<b>ｏ</b>為智慧水故<b>ｏ</b>善修禪定令不漏失<b>ｏ</b>是名為定<br>
			<br>
			汝等比丘<b>ｏ</b>若有智慧則無貪著<b>ｏ</b>常自省察不令有失<b>ｏ</b>是則於我法中能得解脫<b>ｏ</b>若不爾者<b>ｏ</b>既非道人又非白衣<b>ｏ</b>無所名也<b>ｏ</b>實智慧者<b>ｏ</b>則是度老病死海堅牢船也<b>ｏ</b>亦是無明黑闇大明燈也<b>ｏ</b>一切病苦之良藥也<b>ｏ</b>伐煩惱樹者之利斧也<b>ｏ</b>是故汝等<b>ｏ</b>當以聞思修慧而自增益<b>ｏ</b>若人有智慧之照<b>ｏ</b>雖無天眼而是明見人也<b>ｏ</b>是為智慧<br>
			<br>
			汝等比丘<b>ｏ</b>若種種戲論其心則亂<b>ｏ</b>雖復出家猶未得脫<b>ｏ</b>是故比丘<b>ｏ</b>當急捨離亂心戲論<b>ｏ</b>若汝欲得寂滅樂者<b>ｏ</b>唯當善滅戲論之患<b>ｏ</b>是名不戲論<br>
			<br>
			汝等比丘<b>ｏ</b>於諸功德常當一心<b>ｏ</b>捨諸放逸如離怨賊<b>ｏ</b>大悲世尊所欲利益皆以究竟<b>ｏ</b>汝等但當勤而行之<b>ｏ</b>若在山間<b>ｏ</b>若空澤中<b>ｏ</b>若在樹下<b>ｏ</b>閑處靜室<b>ｏ</b>念所受法勿令忘失<b>ｏ</b>常當自勉精進修之<b>ｏ</b>無為空死後致憂悔<b>ｏ</b>我如良醫<b>ｏ</b>知病說藥<b>ｏ</b>服與不服<b>ｏ</b>非醫咎也<b>ｏ</b>又如善導<b>ｏ</b>導人善道<b>ｏ</b>聞之不行<b>ｏ</b>非導過也<b>ｏ</b>汝等若於苦等四諦有所疑者<b>ｏ</b>可疾問之<b>ｏ</b>無得懷疑不求決也<br>
			<br>
			爾時世尊如是三唱<b>ｏ</b>人無問者<b>ｏ</b>所以者何<b>ｏ</b>眾無疑故<br>
			<br>
			爾時阿〔少∕兔〕樓馱觀察眾心而白佛言<b>ｏ</b>世尊<b>ｏ</b>月可令熱<b>ｏ</b>日可令冷<b>ｏ</b>佛說四諦不可令異<b>ｏ</b>佛說苦諦真實是苦<b>ｏ</b>不可令樂<b>ｏ</b>集真是因<b>ｏ</b>更無異因<b>ｏ</b>苦若滅者即是因滅<b>ｏ</b>因滅故果滅<b>ｏ</b>滅苦之道實是真道<b>ｏ</b>更無餘道<b>ｏ</b>世尊<b>ｏ</b>是諸比丘於四諦中決定無疑<b>ｏ</b>於此眾中所作未辦者<b>ｏ</b>見佛滅度<b>ｏ</b>當有悲感<b>ｏ</b>若有初入法者<b>ｏ</b>聞佛所說<b>ｏ</b>即皆得度<b>ｏ</b>譬如夜見電光即得見道<b>ｏ</b>若所作已辦<b>ｏ</b>已度苦海者<b>ｏ</b>但作是念<b>ｏ</b>世尊滅度<b>ｏ</b>一何疾哉<br>
			<br>
			阿〔少∕兔〕樓馱雖說是語<b>ｏ</b>眾中皆悉了達四聖諦義<b>ｏ</b>世尊欲令此諸大眾皆得堅固<b>ｏ</b>以大悲心復為眾說<br>
			<br>
			汝等比丘<b>ｏ</b>勿懷憂惱<b>ｏ</b>若我住世一劫會亦當滅<b>ｏ</b>會而不離<b>ｏ</b>終不可得<b>ｏ</b>自利利人法皆具足<b>ｏ</b>若我久住更無所益<b>ｏ</b>應可度者<b>ｏ</b>若天上人間皆悉已度<b>ｏ</b>其未度者<b>ｏ</b>皆亦已作得度因緣<b>ｏ</b>自今已後<b>ｏ</b>我諸弟子展轉行之<b>ｏ</b>則是如來法身常在而不滅也<b>ｏ</b>是故當知<b>ｏ</b>世皆無常<b>ｏ</b>會必有離<b>ｏ</b>勿懷憂也<b>ｏ</b>世相如是<b>ｏ</b>當勤精進早求解脫<b>ｏ</b>以智慧明滅諸癡闇<b>ｏ</b>世實危脆無牢強者<b>ｏ</b>我今得滅如除惡病<b>ｏ</b>此是應捨罪惡之物<b>ｏ</b>假名為身<b>ｏ</b>沒在生老病死大海<b>ｏ</b>何有智者得除滅之<b>ｏ</b>如殺怨賊而不歡喜<br>
			<br>
			汝等比丘<b>ｏ</b>常當一心勤求出道<b>ｏ</b>一切世間動不動法<b>ｏ</b>皆是敗壞不安之相<b>ｏ</b>汝等且止<b>ｏ</b>勿得復語<b>ｏ</b>時將欲過<b>ｏ</b>我欲滅度<b>ｏ</b>是我最後之所教誨
		</p>
	</section>
</article>