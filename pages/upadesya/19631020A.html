<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>佛說無量壽經</h1>
	</header>
	<hr>
	<section>
		<h2>曹魏天竺三藏康僧鎧譯</h2>
		<p>
			我聞如是<br>
			<br>
			一時佛住王舍城耆闍崛山中<b>ｏ</b>與大比丘眾萬二千人俱<b>ｏ</b>一切大聖神通已達<b>ｏ</b>其名曰<b>ｏ</b>尊者了本際<b>ｏ</b>尊者正願<b>ｏ</b>尊者正語<b>ｏ</b>尊者大號<b>ｏ</b>尊者仁賢<b>ｏ</b>尊者離垢<b>ｏ</b>尊者名聞<b>ｏ</b>尊者善實<b>ｏ</b>尊者具足<b>ｏ</b>尊者牛王<b>ｏ</b>尊者優樓頻蠡迦葉<b>ｏ</b>尊者伽耶迦葉<b>ｏ</b>尊者那提迦葉<b>ｏ</b>尊者摩訶迦葉<b>ｏ</b>尊者舍利弗<b>ｏ</b>尊者大目揵連<b>ｏ</b>尊者劫賓那<b>ｏ</b>尊者大住<b>ｏ</b>尊者大淨志<b>ｏ</b>尊者摩訶周那<b>ｏ</b>尊者滿願子<b>ｏ</b>尊者離障閡<b>ｏ</b>尊者流灌<b>ｏ</b>尊者堅伏<b>ｏ</b>尊者面王<b>ｏ</b>尊者果乘<b>ｏ</b>尊者仁性<b>ｏ</b>尊者喜樂<b>ｏ</b>尊者善來<b>ｏ</b>尊者羅云<b>ｏ</b>尊者阿難<b>ｏ</b>皆如斯等上首者也<br>
			<br>
			又與大乘眾菩薩俱<b>ｏ</b>普賢菩薩<b>ｏ</b>妙德菩薩<b>ｏ</b>慈氏菩薩等<b>ｏ</b>此賢劫中一切菩薩<br>
			<br>
			又賢護等十六正士<b>ｏ</b>善思議菩薩<b>ｏ</b>信慧菩薩<b>ｏ</b>空無菩薩<b>ｏ</b>神通華菩薩<b>ｏ</b>光英菩薩<b>ｏ</b>慧上菩薩<b>ｏ</b>智幢菩薩<b>ｏ</b>寂根菩薩<b>ｏ</b>願慧菩薩<b>ｏ</b>香象菩薩<b>ｏ</b>寶英菩薩<b>ｏ</b>中住菩薩<b>ｏ</b>制行菩薩<b>ｏ</b>解脫菩薩<b>ｏ</b>皆遵普賢大士之德<b>ｏ</b>具諸菩薩無量行願<b>ｏ</b>安住一切功德之法<b>ｏ</b>遊步十方<b>ｏ</b>行權方便<b>ｏ</b>入佛法藏<b>ｏ</b>究竟彼岸<b>ｏ</b>於無量世界現成等覺<br>
			<br>
			處兜率天弘宣正法<b>ｏ</b>捨彼天宮降神母胎<b>ｏ</b>從右脇生<b>ｏ</b>現行七步<b>ｏ</b>光明顯曜<b>ｏ</b>普照十方無量佛土<b>ｏ</b>六種振動<b>ｏ</b>舉聲自稱<b>ｏ</b>吾當於世為無上尊<b>ｏ</b>釋梵奉侍<b>ｏ</b>天<b>ｏ</b>人歸仰<b>ｏ</b>示現算計<b>ｏ</b>文藝<b>ｏ</b>射御<b>ｏ</b>博綜道術<b>ｏ</b>貫練群籍<b>ｏ</b>遊於後園講武試藝<b>ｏ</b>現處宮中色味之間<b>ｏ</b>見老<b>ｏ</b>病<b>ｏ</b>死<b>ｏ</b>悟世非常<b>ｏ</b>棄國財位<b>ｏ</b>入山學道<b>ｏ</b>服乘<b>ｏ</b>白馬<b>ｏ</b>寶冠<b>ｏ</b>瓔珞<b>ｏ</b>遣之令還<b>ｏ</b>捨珍妙衣而著法服<b>ｏ</b>剃除鬚髮<b>ｏ</b>端坐樹下<b>ｏ</b>勤苦六年<b>ｏ</b>行如所應<b>ｏ</b>現五濁剎隨順群生<b>ｏ</b>示有塵垢沐浴金流<b>ｏ</b>天按樹枝得攀出池<b>ｏ</b>靈禽翼從往詣道場<b>ｏ</b>吉祥感徵表章功祚<b>ｏ</b>哀受施草<b>ｏ</b>敷佛樹下<b>ｏ</b>加趺而坐<b>ｏ</b>奮大光明使魔知之<b>ｏ</b>魔率官屬而來逼試<b>ｏ</b>制以智力皆令降伏<b>ｏ</b>得微妙法成最正覺<b>ｏ</b>釋梵祈勸請轉法輪<b>ｏ</b>以佛遊步<b>ｏ</b>佛吼而吼<b>ｏ</b>扣法鼓<b>ｏ</b>吹法螺<b>ｏ</b>執法劍<b>ｏ</b>建法幢<b>ｏ</b>震法雷<b>ｏ</b>曜法電<b>ｏ</b>澍法雨<b>ｏ</b>演法施<b>ｏ</b>常以法音覺諸世間<b>ｏ</b>光明普照無量佛土<b>ｏ</b>一切世界六種震動<b>ｏ</b>總攝魔界<b>ｏ</b>動魔宮殿<b>ｏ</b>眾魔懾怖莫不歸伏<b>ｏ</b>摑裂邪網<b>ｏ</b>消滅諸見<b>ｏ</b>散諸塵勞<b>ｏ</b>壞諸欲塹<b>ｏ</b>嚴護法城<b>ｏ</b>開闡法門<b>ｏ</b>洗濯垢污<b>ｏ</b>顯明清白<b>ｏ</b>光融佛法<b>ｏ</b>宣流正化<b>ｏ</b>入國分衛獲諸豐饍<b>ｏ</b>貯功德<b>ｏ</b>示福田<b>ｏ</b>欲宣法<b>ｏ</b>現欣笑<b>ｏ</b>以諸法藥救療三苦<b>ｏ</b>顯現道意無量功德<b>ｏ</b>授菩薩記成等正覺<b>ｏ</b>示現滅度拯濟無極<b>ｏ</b>消除諸漏<b>ｏ</b>殖眾德本<b>ｏ</b>具足功德微妙難量<b>ｏ</b>遊諸佛國<b>ｏ</b>普現道教<b>ｏ</b>其所修行清淨無穢<br>
			<br>
			譬如幻師現眾異像<b>ｏ</b>為男<b>ｏ</b>為女無所不變<b>ｏ</b>本學明了在意所為<b>ｏ</b>此諸菩薩亦復如是<b>ｏ</b>學一切法貫綜縷練<b>ｏ</b>所住安諦靡不感化<b>ｏ</b>無數佛土皆悉普現<b>ｏ</b>未曾慢恣<b>ｏ</b>愍傷眾生<b>ｏ</b>如是之法一切具足<b>ｏ</b>菩薩經典究暢要妙<b>ｏ</b>名稱普至導御十方<b>ｏ</b>無量諸佛咸共護念<b>ｏ</b>佛所住者皆已得住<b>ｏ</b>大聖所立而皆已立<b>ｏ</b>如來道化各能宣布<b>ｏ</b>為諸菩薩而作大師<b>ｏ</b>以甚深禪慧開導眾人<b>ｏ</b>通諸法性<b>ｏ</b>達眾生相<b>ｏ</b>明了諸國<b>ｏ</b>供養諸佛<b>ｏ</b>化現其身猶如電光<b>ｏ</b>善學無畏曉了幻法<b>ｏ</b>壞裂魔網<b>ｏ</b>解諸纏縛<b>ｏ</b>超越聲聞<b>ｏ</b>緣覺之地<b>ｏ</b>得空無相<b>ｏ</b>無願三昧<b>ｏ</b>善立方便<b>ｏ</b>顯示三乘<b>ｏ</b>於此中下而現滅度<b>ｏ</b>亦無所作<b>ｏ</b>亦無所有<b>ｏ</b>不起<b>ｏ</b>不滅得平等法<b>ｏ</b>具足成就無量總持百千三昧<b>ｏ</b>諸根智慧廣普寂定<b>ｏ</b>深入菩薩法藏<b>ｏ</b>得佛華嚴三昧<b>ｏ</b>宣揚演說一切經典<b>ｏ</b>住深定門<b>ｏ</b>悉覩現在無量諸佛<b>ｏ</b>一念之頃無不周遍<b>ｏ</b>濟諸劇難諸閑不閑<b>ｏ</b>分別顯示真實之際<b>ｏ</b>得諸如來辯才之智<b>ｏ</b>入眾言音<b>ｏ</b>開化一切<b>ｏ</b>超過世間諸所有法<b>ｏ</b>心常諦住度世之道<b>ｏ</b>於一切萬物隨意自在<b>ｏ</b>為眾生類作不請之友<b>ｏ</b>荷負群生為之重任<b>ｏ</b>受持如來甚深法藏<b>ｏ</b>護佛種性常使不絕<b>ｏ</b>興大悲<b>ｏ</b>愍眾生<b>ｏ</b>演慈辯<b>ｏ</b>授法眼<b>ｏ</b>杜三趣<b>ｏ</b>開善門<b>ｏ</b>以不請之法施諸黎庶<b>ｏ</b>猶如孝子愛敬父母<b>ｏ</b>於諸眾生視之若己<b>ｏ</b>一切善本皆度彼岸<b>ｏ</b>悉獲諸佛無量功德<b>ｏ</b>智慧聖明不可思議<br>
			<br>
			如是菩薩無量大士不可稱計<b>ｏ</b>一時來會<br>
			<br>
			爾時<b>ｏ</b>世尊諸根悅豫<b>ｏ</b>姿色清淨<b>ｏ</b>光顏巍巍<br>
			<br>
			尊者阿難承佛聖旨<b>ｏ</b>即從座起<b>ｏ</b>偏袒右肩<b>ｏ</b>長跪合掌而白佛言<b>ｏ</b>今日世尊諸根悅豫<b>ｏ</b>姿色清淨<b>ｏ</b>光顏巍巍<b>ｏ</b>如明鏡淨影暢表裏<b>ｏ</b>威容顯耀超絕無量<b>ｏ</b>未曾瞻覩殊妙如今<b>ｏ</b>唯然<b>ｏ</b>大聖<b>ｏ</b>我心念言<b>ｏ</b>今日世尊住奇特法<b>ｏ</b>今日世雄住佛所住<b>ｏ</b>今日世眼住導師行<b>ｏ</b>今日世英住最勝道<b>ｏ</b>今日天尊行如來德<b>ｏ</b>去來現在佛佛相念<b>ｏ</b>得無今佛念諸佛耶<b>ｏ</b>何故威神光光乃爾<br>
			<br>
			於是世尊告阿難曰<b>ｏ</b>云何<b>ｏ</b>阿難<b>ｏ</b>諸天教汝來問佛耶<b>ｏ</b>自以慧見問威顏乎<br>
			<br>
			阿難白佛<b>ｏ</b>無有諸天來教我者<b>ｏ</b>自以所見問斯義耳<br>
			<br>
			佛言<b>ｏ</b>善哉<b>ｏ</b>阿難<b>ｏ</b>所問甚快<b>ｏ</b>發深智慧真妙辯才<b>ｏ</b>愍念眾生問斯慧義<b>ｏ</b>如來以無盡大悲矜哀三界<b>ｏ</b>所以出興於世<b>ｏ</b>光闡道教<b>ｏ</b>普令群萌獲真法利<b>ｏ</b>無量億劫難值難見<b>ｏ</b>猶靈瑞華時時乃出<b>ｏ</b>今所問者多所饒益<b>ｏ</b>開化一切諸天人民<br>
			<br>
			阿難<b>ｏ</b>當知如來正覺其智難量<b>ｏ</b>多所導御<b>ｏ</b>慧見無礙<b>ｏ</b>無能遏絕<b>ｏ</b>以一喰之力<b>ｏ</b>能住壽命億百千劫無數無量<b>ｏ</b>復過於此<b>ｏ</b>諸根悅豫不以毀損<b>ｏ</b>姿色不變光顏無異<b>ｏ</b>所以者何<b>ｏ</b>如來定慧究暢無極<b>ｏ</b>於一切法而得自在<br>
			<br>
			阿難諦聽<b>ｏ</b>今為汝說<br>
			<br>
			對曰<b>ｏ</b>唯然<b>ｏ</b>願樂欲聞<br>
			<br>
			佛告阿難<b>ｏ</b>乃往過去久遠無量不可思議無央數劫<b>ｏ</b>錠光如來興出於世<b>ｏ</b>教化度脫無量眾生<b>ｏ</b>皆令得道乃取滅度<b>ｏ</b>次有如來名曰光遠<b>ｏ</b>次名月光<b>ｏ</b>次名栴檀香<b>ｏ</b>次名善山王<b>ｏ</b>次名須彌天冠<b>ｏ</b>次名須彌等曜<b>ｏ</b>次名月色<b>ｏ</b>次名正念<b>ｏ</b>次名離垢<b>ｏ</b>次名無著<b>ｏ</b>次名龍天<b>ｏ</b>次名夜光<b>ｏ</b>次名安明頂<b>ｏ</b>次名不動地<b>ｏ</b>次名琉璃妙華<b>ｏ</b>次名琉璃金色<b>ｏ</b>次名金藏<b>ｏ</b>次名炎光<b>ｏ</b>次名炎根<b>ｏ</b>次名地種<b>ｏ</b>次名月像<b>ｏ</b>次名日音<b>ｏ</b>次名解脫華<b>ｏ</b>次名莊嚴光明<b>ｏ</b>次名海覺神通<b>ｏ</b>次名水光<b>ｏ</b>次名大香<b>ｏ</b>次名離塵垢<b>ｏ</b>次名捨厭意<b>ｏ</b>次名寶炎<b>ｏ</b>次名妙頂<b>ｏ</b>次名勇立<b>ｏ</b>次名功德持慧<b>ｏ</b>次名蔽日月光<b>ｏ</b>次名日月琉璃光<b>ｏ</b>次名無上琉璃光<b>ｏ</b>次名最上首<b>ｏ</b>次名菩提華<b>ｏ</b>次名月明<b>ｏ</b>次名日光<b>ｏ</b>次名華色王<b>ｏ</b>次名水月光<b>ｏ</b>次名除癡冥<b>ｏ</b>次名度蓋行<b>ｏ</b>次名淨信<b>ｏ</b>次名善宿<b>ｏ</b>次名威神<b>ｏ</b>次名法慧<b>ｏ</b>次名鸞音<b>ｏ</b>次名師子音<b>ｏ</b>次名龍音<b>ｏ</b>次名處世<b>ｏ</b>如此諸佛皆悉已過<br>
			<br>
			爾時<b>ｏ</b>次有佛名世自在王如來<b>ｏ</b>應供<b>ｏ</b>等正覺<b>ｏ</b>明行足<b>ｏ</b>善逝<b>ｏ</b>世間解<b>ｏ</b>無上士<b>ｏ</b>調御丈夫<b>ｏ</b>天人師<b>ｏ</b>佛<b>ｏ</b>世尊<b>ｏ</b>時有國王<b>ｏ</b>聞佛說法心懷悅豫<b>ｏ</b>尋發無上正真道意<b>ｏ</b>棄國<b>ｏ</b>捐王<b>ｏ</b>行作沙門<b>ｏ</b>號曰法藏<b>ｏ</b>高才勇哲與世超異<b>ｏ</b>詣世自在王如來所<b>ｏ</b>稽首佛足<b>ｏ</b>右遶三匝<b>ｏ</b>長跪合掌以頌讚曰<br>
			<br>
			光顏巍巍　威神無極　如是炎明　無與等者<br>
			日月摩尼　珠光焰耀　皆悉隱蔽　猶如聚墨<br>
			如來容顏　超世無倫　正覺大音　響流十方<br>
			戒聞精進　三昧智慧　威德無侶　殊勝希有<br>
			深諦善念　諸佛法海　窮深盡奧　究其涯底<br>
			無明欲怒　世尊永無　人雄師子　神德無量<br>
			功勳廣大　智慧深妙　光明威相　震動大千<br>
			願我作佛　齊聖法王　過度生死　靡不解脫<br>
			布施調意　戒忍精進　如是三昧　智慧無上<br>
			吾誓得佛　普行此願　一切恐懼　為作大安<br>
			假令有佛　百千億萬　無量大聖　數如恆沙<br>
			供養一切　斯等諸佛　不如求道　堅正不卻<br>
			譬如恆沙　諸佛世界　復不可計　無數剎土<br>
			光明悉照　遍此諸國　如是精進　威神難量<br>
			令我作佛　國土第一　其眾奇妙　道場超絕<br>
			國如泥洹　而無等雙　我當愍衷　度脫一切<br>
			十方來生　心悅清淨　已至我國　快樂安隱<br>
			幸佛信明　是我真證　發願於彼　力精所欲<br>
			十方世尊　智慧無礙　常令此尊　知我心行<br>
			假使身止　諸苦毒中　我行精進　忍終不悔<br>
			<br>
			佛告阿難<b>ｏ</b>法藏比丘說此頌已而白佛言<b>ｏ</b>唯然<b>ｏ</b>世尊<b>ｏ</b>我發無上正覺之心<b>ｏ</b>願佛為我廣宣經法<b>ｏ</b>我當修行<b>ｏ</b>攝取佛國清淨莊嚴無量妙土<b>ｏ</b>令我於世速成正覺<b>ｏ</b>拔諸生死勤苦之本<br>
			<br>
			佛語阿難<b>ｏ</b>時世自在王佛告法藏比丘<b>ｏ</b>如所修行莊嚴佛土<b>ｏ</b>汝自當知<br>
			<br>
			比丘白佛<b>ｏ</b>斯義弘深<b>ｏ</b>非我境界<b>ｏ</b>唯願世尊廣為敷演諸佛如來淨土之行<b>ｏ</b>我聞此已<b>ｏ</b>當如說修行成滿所願<br>
			<br>
			爾時<b>ｏ</b>世自在王佛知其高明志願深廣<b>ｏ</b>即為法藏比丘而說經言<b>ｏ</b>譬如大海<b>ｏ</b>一人斗量<b>ｏ</b>經歷劫數尚可窮底<b>ｏ</b>得其妙寶<b>ｏ</b>人有至心<b>ｏ</b>精進求道不止<b>ｏ</b>會當剋果<b>ｏ</b>何願不得<br>
			<br>
			於是<b>ｏ</b>世自在王佛即為廣說二百一十億諸佛剎土天人之善惡<b>ｏ</b>國土之粗妙<b>ｏ</b>應其心願悉現與之<br>
			<br>
			時彼比丘聞佛所說嚴淨國土<b>ｏ</b>皆悉覩見<b>ｏ</b>超發無上殊勝之願<b>ｏ</b>其心寂靜<b>ｏ</b>志無所著<b>ｏ</b>一切世間無能及者<b>ｏ</b>具足五劫<b>ｏ</b>思惟攝取莊嚴佛國清淨之行<br>
			<br>
			阿難白佛<b>ｏ</b>彼佛國土壽量幾何<br>
			<br>
			佛言<b>ｏ</b>其佛壽命四十二劫<br>
			<br>
			時法藏比丘攝取二百一十億諸佛妙土清淨之行<b>ｏ</b>如是修已<b>ｏ</b>詣彼佛所<b>ｏ</b>稽首禮足<b>ｏ</b>遶佛三匝<b>ｏ</b>合掌而住<b>ｏ</b>白言<b>ｏ</b>世尊<b>ｏ</b>我已攝取莊嚴佛土清淨之行<br>
			<br>
			佛告比丘<b>ｏ</b>汝今可說<b>ｏ</b>宜知是時<b>ｏ</b>發起悅可一切大眾<b>ｏ</b>菩薩聞已<b>ｏ</b>修行此法<b>ｏ</b>緣致滿足無量大願<br>
			<br>
			比丘白佛<b>ｏ</b>唯垂聽察<b>ｏ</b>如我所願<b>ｏ</b>當具說之<br>
			<br>
			設我得佛<b>ｏ</b>國有地獄<b>ｏ</b>餓鬼<b>ｏ</b>畜生者<b>ｏ</b>不取正覺<br>
			<br>
			設我得佛<b>ｏ</b>國中人天壽終之後復更三惡道者<b>ｏ</b>不取正覺<br>
			<br>
			設我得佛<b>ｏ</b>國中人天不悉真金色者<b>ｏ</b>不取正覺<br>
			<br>
			設我得佛<b>ｏ</b>國中人天形色不同有好醜者<b>ｏ</b>不取正覺<br>
			<br>
			設我得佛<b>ｏ</b>國中人天不悉識宿命<b>ｏ</b>下至知百千億那由他諸劫事者<b>ｏ</b>不取正覺<br>
			<br>
			設我得佛<b>ｏ</b>國中人天不得天眼<b>ｏ</b>下至見百千億那由他諸佛國者<b>ｏ</b>不取正覺<br>
			<br>
			設我得佛<b>ｏ</b>國中人天不得天耳<b>ｏ</b>下至聞百千億那由他諸佛所說不悉受持者<b>ｏ</b>不取正覺<br>
			<br>
			設我得佛<b>ｏ</b>國中人天不得見他心智<b>ｏ</b>下至知百千億那由他諸佛國中眾生心念者<b>ｏ</b>不取正覺<br>
			<br>
			設我得佛<b>ｏ</b>國中人天不得神足於一念頃<b>ｏ</b>下至不能超過百千億那由他諸佛國者<b>ｏ</b>不取正覺<br>
			<br>
			設我得佛<b>ｏ</b>國中人天若起想念貪計身者<b>ｏ</b>不取正覺<br>
			<br>
			設我得佛<b>ｏ</b>國中人天不住定聚必至滅度者<b>ｏ</b>不取正覺<br>
			<br>
			設我得佛<b>ｏ</b>光明有能限量<b>ｏ</b>下至不照百千億那由他諸佛國者<b>ｏ</b>不取正覺<br>
			<br>
			設我得佛<b>ｏ</b>壽命有能限量<b>ｏ</b>下至百千億那由他劫者<b>ｏ</b>不取正覺<br>
			<br>
			設我得佛<b>ｏ</b>國中聲聞有能計量<b>ｏ</b>乃至三千大千世界眾生緣覺於百千劫悉共計挍知其數者<b>ｏ</b>不取正覺<br>
			<br>
			設我得佛<b>ｏ</b>國中人天壽命無能限量<b>ｏ</b>除其本願脩短自在<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>國中人天乃至聞有不善名者<b>ｏ</b>不取正覺<br>
			<br>
			設我得佛<b>ｏ</b>十方世界無量諸佛不悉咨嗟稱我名者<b>ｏ</b>不取正覺<br>
			<br>
			設我得佛<b>ｏ</b>十方眾生至心信樂欲生我國<b>ｏ</b>乃至十念<b>ｏ</b>若不生者<b>ｏ</b>不取正覺<b>ｏ</b>唯除五逆<b>ｏ</b>誹謗正法<br>
			<br>
			設我得佛<b>ｏ</b>十方眾生發菩提心修諸功德<b>ｏ</b>至心發願欲生我國<b>ｏ</b>臨壽終時<b>ｏ</b>假令不與大眾圍遶現其人前者<b>ｏ</b>不取正覺<br>
			<br>
			設我得佛<b>ｏ</b>十方眾生聞我名號<b>ｏ</b>係念我國<b>ｏ</b>殖諸德本<b>ｏ</b>至心迴向欲生我國<b>ｏ</b>不果遂者<b>ｏ</b>不取正覺<br>
			<br>
			設我得佛<b>ｏ</b>國中人天不悉成滿三十二大人相者<b>ｏ</b>不取正覺<br>
			<br>
			設我得佛<b>ｏ</b>他方佛土諸菩薩眾來生我國<b>ｏ</b>究竟必至一生補處<b>ｏ</b>除其本願自在所化<b>ｏ</b>為眾生故<b>ｏ</b>被弘誓鎧<b>ｏ</b>積累德本度脫一切<b>ｏ</b>遊諸佛國修菩薩行<b>ｏ</b>供養十方諸佛如來<b>ｏ</b>開化恒沙無量眾生<b>ｏ</b>使立無上正真之道<b>ｏ</b>超出常倫諸地之行<b>ｏ</b>現前修習普賢之德<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>國中菩薩承佛神力供養諸佛<b>ｏ</b>一食之頃不能遍至無量無數億那由他諸佛國者<b>ｏ</b>不取正覺<br>
			<br>
			設我得佛<b>ｏ</b>國中菩薩在諸佛前現其德本<b>ｏ</b>諸所求欲供養之具若不如意者<b>ｏ</b>不取正覺<br>
			<br>
			設我得佛<b>ｏ</b>國中菩薩不能演說一切智者<b>ｏ</b>不取正覺<br>
			<br>
			設我得佛<b>ｏ</b>國中菩薩不得金剛那羅延身者<b>ｏ</b>不取正覺<br>
			<br>
			設我得佛<b>ｏ</b>國中人<b>ｏ</b>天<b>ｏ</b>一切萬物嚴淨光麗<b>ｏ</b>形色殊特<b>ｏ</b>窮微極妙<b>ｏ</b>無能稱量<b>ｏ</b>其諸眾生乃至逮得天眼<b>ｏ</b>有能明了辨其名數者<b>ｏ</b>不取正覺<br>
			<br>
			設我得佛<b>ｏ</b>國中菩薩乃至少功德者<b>ｏ</b>不能知見其道場樹無量光色高四百萬里者<b>ｏ</b>不取正覺<br>
			<br>
			設我得佛<b>ｏ</b>國中菩薩若受讀經法<b>ｏ</b>諷誦持說而不得辯才智慧者<b>ｏ</b>不取正覺<br>
			<br>
			設我得佛<b>ｏ</b>國中菩薩智慧辯才若可限量者<b>ｏ</b>不取正覺<br>
			<br>
			設我得佛<b>ｏ</b>國土清淨<b>ｏ</b>皆悉照見十方一切無量無數不可思議諸佛世界<b>ｏ</b>猶如明鏡覩其面像<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>自地以上至于虛空<b>ｏ</b>宮殿<b>ｏ</b>樓觀<b>ｏ</b>池流<b>ｏ</b>華樹<b>ｏ</b>國土所有一切萬物<b>ｏ</b>皆以無量雜寶百千種香而共合成<b>ｏ</b>嚴飾奇妙超諸人天<b>ｏ</b>其香普薰十方世界<b>ｏ</b>菩薩聞者皆修佛行<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>十方無量不可思議諸佛世界眾生之類<b>ｏ</b>蒙我光明觸其體者<b>ｏ</b>身心柔軟超過人天<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>十方無量不可思議諸佛世界眾生之類<b>ｏ</b>聞我名字不得菩薩無生法忍<b>ｏ</b>諸深總持者<b>ｏ</b>不取正覺<br>
			<br>
			設我得佛<b>ｏ</b>十方無量不可思議諸佛世界<b>ｏ</b>其有女人聞我名字<b>ｏ</b>歡喜信樂<b>ｏ</b>發菩提心<b>ｏ</b>厭惡女身<b>ｏ</b>壽終之後復為女像者<b>ｏ</b>不取正覺<br>
			<br>
			設我得佛<b>ｏ</b>十方無量不可思議諸佛世界<b>ｏ</b>諸菩薩眾聞我名字<b>ｏ</b>壽終之後常修梵行至成佛道<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>十方無量不可思議諸佛世界<b>ｏ</b>諸天人民聞我名字<b>ｏ</b>五體投地稽首作禮<b>ｏ</b>歡喜信樂修菩薩行<b>ｏ</b>諸天世人莫不致敬<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>國中人天欲得衣服隨念即至<b>ｏ</b>如佛所讚應法妙服自然在身<b>ｏ</b>若有裁縫<b>ｏ</b>染治<b>ｏ</b>浣濯者<b>ｏ</b>不取正覺<br>
			<br>
			設我得佛<b>ｏ</b>國中人天所受快樂不如漏盡比丘者<b>ｏ</b>不取正覺<br>
			<br>
			設我得佛<b>ｏ</b>國中菩薩隨意欲見十方無量嚴淨佛土<b>ｏ</b>應時如願<b>ｏ</b>於寶樹中皆悉照見<b>ｏ</b>猶如明鏡覩其面像<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>至于得佛<b>ｏ</b>諸根缺陋不具足者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>皆悉逮得清淨解脫三昧<b>ｏ</b>住是三昧一發意頃<b>ｏ</b>供養無量不可思議諸佛世尊而不失定意<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>壽終之後生尊貴家<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>歡喜踊躍<b>ｏ</b>修菩薩行<b>ｏ</b>具足德本<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>皆悉逮得普等三昧<b>ｏ</b>住是三昧至于成佛<b>ｏ</b>常見無量不可思議一切如來<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>國中菩薩隨其志願<b>ｏ</b>所欲聞法自然得聞<b>ｏ</b>若不爾者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>不即得至不退轉者<b>ｏ</b>不取正覺<br>
			<br>
			設我得佛<b>ｏ</b>他方國土諸菩薩眾聞我名字<b>ｏ</b>不即得至第一<b>ｏ</b>第二<b>ｏ</b>第三法忍<b>ｏ</b>於諸佛法不能即得不退轉者<b>ｏ</b>不取正覺<br>
			<br>
			佛告阿難<b>ｏ</b>爾時<b>ｏ</b>法藏比丘說此願已<b>ｏ</b>而說頌曰<br>
			<br>
			我建超世願　必至無上道　斯願不滿足　誓不成等覺<br>
			我於無量劫　不為大施主　普濟諸貧苦　誓不成等覺<br>
			我至成佛道　名聲超十方　究竟有不聞　誓不成等覺<br>
			離欲深正念　淨慧修梵行　志求無上尊　為諸天人師<br>
			神力演大光　普照無際土　消除三垢冥　明濟眾厄難<br>
			開彼智慧眼　滅此昏盲闇　閉塞諸惡道　通達善趣門<br>
			功祚成滿足　威曜朗十方　日月戢重暉　天光隱不現<br>
			為眾開法藏　廣施功德寶　常於大眾中　說法師子吼<br>
			供養一切佛　具足眾德本　願慧悉成滿　得為三界雄<br>
			如佛無量智　通達靡不照　願我功德力　等此最勝尊<br>
			斯願若剋果　大千應感動　虛空諸天神　當雨珍妙華<br>
			<br>
			佛語阿難<b>ｏ</b>法藏比丘說此頌已<b>ｏ</b>應時普地六種震動<b>ｏ</b>天雨妙華以散其上<b>ｏ</b>自然音樂空中讚言<b>ｏ</b>決定必成無上正覺<b>ｏ</b>於是法藏比丘具足修滿如是大願<b>ｏ</b>誠諦不虛<b>ｏ</b>超出世間深樂寂滅<br>
			<br>
			阿難<b>ｏ</b>法藏比丘於彼佛所諸天<b>ｏ</b>魔<b>ｏ</b>梵<b>ｏ</b>龍神八部大眾之中發斯弘誓<b>ｏ</b>建此願已<b>ｏ</b>一向專志莊嚴妙土<b>ｏ</b>所修佛國開廓廣大<b>ｏ</b>超勝獨妙<b>ｏ</b>建立常然<b>ｏ</b>無衰<b>ｏ</b>無變<b>ｏ</b>於不可思議兆載永劫積殖菩薩無量德行<b>ｏ</b>不生欲覺<b>ｏ</b>瞋覺<b>ｏ</b>害覺<b>ｏ</b>不起欲想<b>ｏ</b>瞋想<b>ｏ</b>害想<b>ｏ</b>不著色<b>ｏ</b>聲<b>ｏ</b>香<b>ｏ</b>味<b>ｏ</b>觸之法<b>ｏ</b>忍力成就<b>ｏ</b>不計眾苦<b>ｏ</b>少欲知足<b>ｏ</b>無染恚癡<b>ｏ</b>三昧常寂<b>ｏ</b>智慧無礙<b>ｏ</b>無有虛偽諂曲之心<b>ｏ</b>和顏軟語先意承問<b>ｏ</b>勇猛精進志願無惓<b>ｏ</b>專求清白之法<b>ｏ</b>以慧利群生<b>ｏ</b>恭敬三寶<b>ｏ</b>奉事師長<b>ｏ</b>以大莊嚴具足眾行<b>ｏ</b>令諸眾生功德成就<b>ｏ</b>住空<b>ｏ</b>無相<b>ｏ</b>無願之法<b>ｏ</b>無作<b>ｏ</b>無起<b>ｏ</b>觀法如化<b>ｏ</b>遠離麁言<b>ｏ</b>自害<b>ｏ</b>害彼<b>ｏ</b>彼此俱害<b>ｏ</b>修習善語<b>ｏ</b>自利<b>ｏ</b>利人<b>ｏ</b>彼我兼利<b>ｏ</b>棄國<b>ｏ</b>捐王<b>ｏ</b>絕去財色<b>ｏ</b>自行六波羅蜜<b>ｏ</b>教人令行<br>
			<br>
			無央數劫積功累德<b>ｏ</b>隨其生處在意所欲<b>ｏ</b>無量寶藏自然發應<b>ｏ</b>教化安立無數眾生<b>ｏ</b>住於無上正真之道<b>ｏ</b>或為長者<b>ｏ</b>居士<b>ｏ</b>豪姓<b>ｏ</b>尊貴<b>ｏ</b>或為剎利國君<b>ｏ</b>轉輪聖帝<b>ｏ</b>或為六欲天主乃至梵王<b>ｏ</b>常以四事供養恭敬一切諸佛<b>ｏ</b>如是功德不可稱說<b>ｏ</b>口氣香潔如優鉢羅華<b>ｏ</b>身諸毛孔出栴檀香<b>ｏ</b>其香普熏無量世界<b>ｏ</b>容色端正<b>ｏ</b>相好殊妙<b>ｏ</b>其手常出無盡之寶<b>ｏ</b>衣服<b>ｏ</b>飲食珍妙華香<b>ｏ</b>諸蓋幢幡莊嚴之具<b>ｏ</b>如是等事超諸人天<b>ｏ</b>於一切法而得自在<br>
			<br>
			阿難白佛<b>ｏ</b>法藏菩薩為已成佛而取滅度<b>ｏ</b>為未成佛<b>ｏ</b>為今現在<br>
			<br>
			佛告阿難<b>ｏ</b>法藏菩薩今已成佛<b>ｏ</b>現在西方<b>ｏ</b>去此十萬億剎<b>ｏ</b>其佛世界名曰安樂<br>
			<br>
			阿難又問<b>ｏ</b>其佛成道已來為經幾時<br>
			<br>
			佛言<b>ｏ</b>成佛已來凡歷十劫<b>ｏ</b>其佛國土自然七寶<b>ｏ</b>金<b>ｏ</b>銀<b>ｏ</b>琉璃<b>ｏ</b>珊瑚<b>ｏ</b>琥珀<b>ｏ</b>車璩<b>ｏ</b>瑪瑙<b>ｏ</b>合成為地<b>ｏ</b>恢廓曠蕩不可限極<b>ｏ</b>悉相雜廁<b>ｏ</b>轉相入間<b>ｏ</b>光赫焜耀<b>ｏ</b>微妙奇麗<b>ｏ</b>清淨莊嚴超踰十方一切世界眾寶中精<b>ｏ</b>其寶猶如第六天寶<b>ｏ</b>又其國土無須彌山及金剛圍一切諸山<b>ｏ</b>亦無大海<b>ｏ</b>小海<b>ｏ</b>溪渠<b>ｏ</b>井谷<b>ｏ</b>佛神力故<b>ｏ</b>欲見則見<b>ｏ</b>亦無地獄<b>ｏ</b>餓鬼<b>ｏ</b>畜生諸難之趣<b>ｏ</b>亦無四時<b>ｏ</b>春<b>ｏ</b>秋<b>ｏ</b>冬<b>ｏ</b>夏<b>ｏ</b>不寒<b>ｏ</b>不熱<b>ｏ</b>常和調適<br>
			<br>
			爾時<b>ｏ</b>阿難白佛言<b>ｏ</b>世尊<b>ｏ</b>若彼國土無須彌山<b>ｏ</b>其四天王及忉利天依何而住<br>
			<br>
			佛語阿難<b>ｏ</b>第三炎天乃至色究竟天皆依何住<br>
			<br>
			阿難白佛<b>ｏ</b>行業果報不可思議<br>
			<br>
			佛語阿難<b>ｏ</b>行業果報不可思議<b>ｏ</b>諸佛世界亦不可思議<b>ｏ</b>其諸眾生功德善力住行業之地<b>ｏ</b>故能爾耳<br>
			<br>
			阿難白佛<b>ｏ</b>我不疑此法<b>ｏ</b>但為將來眾生欲除其疑惑<b>ｏ</b>故問斯義<br>
			<br>
			佛告阿難<b>ｏ</b>無量壽佛威神光明最尊第一<b>ｏ</b>諸佛光明所不能及<b>ｏ</b>或有佛光照百佛世界<b>ｏ</b>或千佛世界<b>ｏ</b>取要言之<b>ｏ</b>乃照東方恒沙佛剎<b>ｏ</b>南<b>ｏ</b>西<b>ｏ</b>北方四維<b>ｏ</b>上<b>ｏ</b>下亦復如是<b>ｏ</b>或有佛光照于七尺<b>ｏ</b>或照一由旬<b>ｏ</b>二<b>ｏ</b>三<b>ｏ</b>四<b>ｏ</b>五由旬<b>ｏ</b>如是轉倍乃至照一佛剎<b>ｏ</b>是故<b>ｏ</b>無量壽佛號無量光佛<b>ｏ</b>無邊光佛<b>ｏ</b>無礙光佛<b>ｏ</b>無對光佛<b>ｏ</b>炎王光佛<b>ｏ</b>清淨光佛<b>ｏ</b>歡喜光佛<b>ｏ</b>智慧光佛<b>ｏ</b>不斷光佛<b>ｏ</b>難思光佛<b>ｏ</b>無稱光佛<b>ｏ</b>超日月光佛<br>
			<br>
			其有眾生遇斯光者<b>ｏ</b>三垢消滅<b>ｏ</b>身意柔軟<b>ｏ</b>歡喜踊躍<b>ｏ</b>善心生焉<b>ｏ</b>若在三塗勤苦之處<b>ｏ</b>見此光明<b>ｏ</b>皆得休息<b>ｏ</b>無復苦惱<b>ｏ</b>壽終之後皆蒙解脫<br>
			<br>
			無量壽佛光明顯赫照曜十方諸佛國土<b>ｏ</b>莫不聞知<b>ｏ</b>不但我今稱其光明<b>ｏ</b>一切諸佛<b>ｏ</b>聲聞<b>ｏ</b>緣覺<b>ｏ</b>諸菩薩眾咸共歎譽<b>ｏ</b>亦復如是<b>ｏ</b>若有眾生聞其光明威神功德<b>ｏ</b>日夜稱說至心不斷<b>ｏ</b>隨意所願得生其國<b>ｏ</b>為諸菩薩<b>ｏ</b>聲聞大眾所共歎譽稱其功德<b>ｏ</b>至其然後得佛道時<b>ｏ</b>普為十方諸佛菩薩歎其光明亦如今也<br>
			<br>
			佛言<b>ｏ</b>我說無量壽佛光明威神巍巍殊妙<b>ｏ</b>晝夜一劫尚不能盡<br>
			<br>
			佛語阿難<b>ｏ</b>無量壽佛壽命長久不可稱計<b>ｏ</b>汝寧知乎<b>ｏ</b>假使十方世界無量眾生皆得人身<b>ｏ</b>悉令成就聲聞<b>ｏ</b>緣覺<b>ｏ</b>都共集會禪思一心<b>ｏ</b>竭其智力於百千萬劫悉共推算<b>ｏ</b>計其壽命長遠劫數<b>ｏ</b>不能窮盡知其限極<b>ｏ</b>聲聞<b>ｏ</b>菩薩<b>ｏ</b>天<b>ｏ</b>人之眾<b>ｏ</b>壽命長短亦復如是<b>ｏ</b>非算數譬喻所能知也<b>ｏ</b>又聲聞<b>ｏ</b>菩薩其數難量不可稱說<b>ｏ</b>神智洞達威力自在<b>ｏ</b>能於掌中持一切世界<br>
			<br>
			佛語阿難<b>ｏ</b>彼佛初會<b>ｏ</b>聲聞眾數不可稱計<b>ｏ</b>菩薩亦然<b>ｏ</b>能如大目揵連百千萬億無量無數<b>ｏ</b>於阿僧祇那由他劫乃至滅度悉共計挍<b>ｏ</b>不能究了多少之數<b>ｏ</b>譬如大海深廣無量<b>ｏ</b>假使有人析其一毛以為百分<b>ｏ</b>以一分毛沾取一渧<b>ｏ</b>於意云何<b>ｏ</b>其所渧者於彼大海<b>ｏ</b>何所為多<br>
			<br>
			阿難白佛<b>ｏ</b>彼所渧水比於大海多少之量<b>ｏ</b>非巧歷算數<b>ｏ</b>言辭譬類所能知也<br>
			<br>
			佛語阿難<b>ｏ</b>如目連等於百千萬億那由他劫計彼初會聲聞菩薩<b>ｏ</b>所知數者猶如一渧<b>ｏ</b>其所不知如大海水<br>
			<br>
			又其國土<b>ｏ</b>七寶諸樹周滿世界<b>ｏ</b>金樹<b>ｏ</b>銀樹<b>ｏ</b>琉璃樹<b>ｏ</b>頗梨樹<b>ｏ</b>珊瑚樹<b>ｏ</b>瑪瑙樹<b>ｏ</b>車璩樹<b>ｏ</b>或有二寶<b>ｏ</b>三寶乃至七寶轉共合成<b>ｏ</b>或有金樹<b>ｏ</b>銀葉<b>ｏ</b>華<b>ｏ</b>果<b>ｏ</b>或有銀樹<b>ｏ</b>金葉<b>ｏ</b>華<b>ｏ</b>果<b>ｏ</b>或琉璃樹<b>ｏ</b>頗梨為葉<b>ｏ</b>華<b>ｏ</b>果亦然<b>ｏ</b>或水精樹<b>ｏ</b>琉璃為葉<b>ｏ</b>華<b>ｏ</b>果亦然<b>ｏ</b>或珊瑚樹<b>ｏ</b>瑪瑙為葉<b>ｏ</b>華<b>ｏ</b>果亦然<b>ｏ</b>或瑪瑙樹<b>ｏ</b>琉璃為葉<b>ｏ</b>華<b>ｏ</b>果亦然<b>ｏ</b>或車璩樹<b>ｏ</b>眾寶為葉<b>ｏ</b>華<b>ｏ</b>果亦然<b>ｏ</b>或有寶樹<b>ｏ</b>紫金為本<b>ｏ</b>白銀為莖<b>ｏ</b>琉璃為枝<b>ｏ</b>水精為條<b>ｏ</b>珊瑚為葉<b>ｏ</b>瑪瑙為華<b>ｏ</b>車璩為實<b>ｏ</b>或有寶樹<b>ｏ</b>白銀為本<b>ｏ</b>琉璃為莖<b>ｏ</b>水精為枝<b>ｏ</b>珊瑚為條<b>ｏ</b>瑪瑙為葉<b>ｏ</b>車璩為華<b>ｏ</b>紫金為實<b>ｏ</b>或有寶樹<b>ｏ</b>琉璃為本<b>ｏ</b>水精為莖<b>ｏ</b>珊瑚為枝<b>ｏ</b>瑪瑙為條<b>ｏ</b>車璩為葉<b>ｏ</b>紫金為華<b>ｏ</b>白銀為實<b>ｏ</b>或有寶樹<b>ｏ</b>水精為本<b>ｏ</b>珊瑚為莖<b>ｏ</b>瑪瑙為枝<b>ｏ</b>車璩為條<b>ｏ</b>紫金為葉<b>ｏ</b>白銀為華<b>ｏ</b>琉璃為實<b>ｏ</b>或有寶樹<b>ｏ</b>珊瑚為本<b>ｏ</b>瑪瑙為莖<b>ｏ</b>車璩為枝<b>ｏ</b>紫金為條<b>ｏ</b>白銀為葉<b>ｏ</b>琉璃為華<b>ｏ</b>水精為實<b>ｏ</b>或有寶樹<b>ｏ</b>瑪瑙為本<b>ｏ</b>車璩為莖<b>ｏ</b>紫金為枝<b>ｏ</b>白銀為條<b>ｏ</b>琉璃為葉<b>ｏ</b>水精為華<b>ｏ</b>珊瑚為實<b>ｏ</b>或有寶樹<b>ｏ</b>車璩為本<b>ｏ</b>紫金為莖<b>ｏ</b>白銀為枝<b>ｏ</b>琉璃為條<b>ｏ</b>水精為葉<b>ｏ</b>珊瑚為華<b>ｏ</b>瑪瑙為實<b>ｏ</b>行行相值<b>ｏ</b>莖莖相望<b>ｏ</b>枝枝相準<b>ｏ</b>葉葉相向<b>ｏ</b>華華相順<b>ｏ</b>實實相當<b>ｏ</b>榮色光曜不可勝視<b>ｏ</b>清風時發<b>ｏ</b>出五音聲<b>ｏ</b>微妙宮商自然相和<br>
			<br>
			又無量壽佛其道場樹<b>ｏ</b>高四百萬里<b>ｏ</b>其本周圍五千由旬<b>ｏ</b>枝葉四布二十萬里<b>ｏ</b>一切眾寶自然合成<b>ｏ</b>以月光摩尼持海輪寶<b>ｏ</b>眾寶之王<b>ｏ</b>而莊嚴之<b>ｏ</b>周匝條間垂寶瓔珞<b>ｏ</b>百千萬色種種異變<b>ｏ</b>無量光炎照曜無極<b>ｏ</b>珍妙寶網羅覆其上<b>ｏ</b>一切莊嚴隨應而現<b>ｏ</b>微風徐動出妙法音<b>ｏ</b>普流十方一切佛國<b>ｏ</b>其聞音者得深法忍<b>ｏ</b>住不退轉至成佛道<b>ｏ</b>不遭苦患<b>ｏ</b>目覩其色<b>ｏ</b>耳聞其音<b>ｏ</b>鼻知其香<b>ｏ</b>舌甞其味<b>ｏ</b>身觸其光<b>ｏ</b>心以法緣<b>ｏ</b>一切皆得甚深法忍<b>ｏ</b>住不退轉至成佛道<b>ｏ</b>六根清徹無諸惱患<br>
			<br>
			阿難<b>ｏ</b>若彼國人天見此樹者<b>ｏ</b>得三法忍<b>ｏ</b>一者<b>ｏ</b>音響忍<b>ｏ</b>二者<b>ｏ</b>柔順忍<b>ｏ</b>三者<b>ｏ</b>無生法忍<b>ｏ</b>此皆無量壽佛威神力故<b>ｏ</b>本願力故<b>ｏ</b>滿足願故<b>ｏ</b>明了願故<b>ｏ</b>堅固願故<b>ｏ</b>究竟願故<br>
			<br>
			佛告阿難<b>ｏ</b>世間帝王有百千音樂<b>ｏ</b>自轉輪聖王乃至第六天上<b>ｏ</b>伎樂音聲展轉相勝千億萬倍<b>ｏ</b>第六天上萬種樂音<b>ｏ</b>不如無量壽國諸七寶樹一種音聲千億倍也<b>ｏ</b>亦有自然萬種伎樂<b>ｏ</b>又其樂聲無非法音<b>ｏ</b>清暢哀亮<b>ｏ</b>微妙和雅<b>ｏ</b>十方世界音聲之中最為第一<br>
			<br>
			又<b>ｏ</b>講堂<b>ｏ</b>精舍<b>ｏ</b>宮殿<b>ｏ</b>樓觀皆七寶莊嚴<b>ｏ</b>自然化成<b>ｏ</b>復以真珠<b>ｏ</b>明月摩尼眾寶以為交露<b>ｏ</b>覆蓋其上<b>ｏ</b>內<b>ｏ</b>外<b>ｏ</b>左<b>ｏ</b>右有諸浴池<b>ｏ</b>或十由旬<b>ｏ</b>或二十<b>ｏ</b>三十<b>ｏ</b>乃至百千由旬<b>ｏ</b>縱廣深淺各皆一等<b>ｏ</b>八功德水湛然盈滿<b>ｏ</b>清淨香潔味如甘露<b>ｏ</b>黃金池者底白銀沙<b>ｏ</b>白銀池者底黃金沙<b>ｏ</b>水精池者底琉璃沙<b>ｏ</b>琉璃池者底水精沙<b>ｏ</b>珊瑚池者底琥珀沙<b>ｏ</b>琥珀池者底珊瑚沙<b>ｏ</b>車璩池者底瑪瑙沙<b>ｏ</b>瑪瑙池者底車璩沙<b>ｏ</b>白玉池者底紫金沙<b>ｏ</b>紫金池者底白玉沙<b>ｏ</b>或二寶<b>ｏ</b>三寶乃至七寶轉共合成<b>ｏ</b>其池岸上有栴檀樹<b>ｏ</b>華葉垂布<b>ｏ</b>香氣普熏<b>ｏ</b>天優鉢羅華<b>ｏ</b>鉢曇摩華<b>ｏ</b>拘物頭華<b>ｏ</b>分陀利華<b>ｏ</b>雜色光茂彌覆水上<br>
			<br>
			彼諸菩薩及聲聞眾若入寶池<b>ｏ</b>意欲令水沒足<b>ｏ</b>水即沒足<b>ｏ</b>欲令至膝<b>ｏ</b>即至于膝<b>ｏ</b>欲令至腰<b>ｏ</b>水即至腰<b>ｏ</b>欲令至頸<b>ｏ</b>水即至頸<b>ｏ</b>欲令灌身<b>ｏ</b>自然灌身<b>ｏ</b>欲令還復<b>ｏ</b>水輒還復<b>ｏ</b>調和冷煖自然隨意<b>ｏ</b>開神悅體蕩除心垢<b>ｏ</b>清明澄潔淨若無形<b>ｏ</b>寶沙映徹無深不照<b>ｏ</b>微瀾迴流轉相灌注<b>ｏ</b>安詳徐逝不遲不疾<b>ｏ</b>波揚無量自然妙聲<b>ｏ</b>隨其所應莫不聞者<b>ｏ</b>或聞佛聲<b>ｏ</b>或聞法聲<b>ｏ</b>或聞僧聲<b>ｏ</b>或寂靜聲<b>ｏ</b>空無我聲<b>ｏ</b>大慈悲聲<b>ｏ</b>波羅蜜聲<b>ｏ</b>或十力無畏不共法聲<b>ｏ</b>諸通慧聲<b>ｏ</b>無所作聲<b>ｏ</b>不起滅聲<b>ｏ</b>無生忍聲<b>ｏ</b>乃至甘露灌頂眾妙法聲<b>ｏ</b>如是等聲<b>ｏ</b>稱其所聞歡喜無量<b>ｏ</b>隨順清淨離欲寂滅真實之義<b>ｏ</b>隨順三寶力無所畏不共之法<b>ｏ</b>隨順通慧菩薩聲聞所行之道<b>ｏ</b>無有三塗苦難之名<b>ｏ</b>但有自然快樂之音<b>ｏ</b>是故其國名曰極樂<br>
			<br>
			阿難<b>ｏ</b>彼佛國土諸往生者<b>ｏ</b>具足如是清淨色身<b>ｏ</b>諸妙音聲<b>ｏ</b>神通功德<b>ｏ</b>所處宮殿<b>ｏ</b>衣服<b>ｏ</b>飲食<b>ｏ</b>眾妙華香莊嚴之具<b>ｏ</b>猶第六天自然之物<b>ｏ</b>若欲食時<b>ｏ</b>七寶應器自然在前<b>ｏ</b>金<b>ｏ</b>銀<b>ｏ</b>琉璃<b>ｏ</b>車璩<b>ｏ</b>瑪瑙<b>ｏ</b>珊瑚<b>ｏ</b>虎珀<b>ｏ</b>明月真珠如是眾鉢隨意而至<b>ｏ</b>百味飲食自然盈滿<b>ｏ</b>雖有此食實無食者<b>ｏ</b>但見色<b>ｏ</b>聞香<b>ｏ</b>意以為食<b>ｏ</b>自然飽足<b>ｏ</b>身心柔軟<b>ｏ</b>無所味著<b>ｏ</b>事已化去<b>ｏ</b>時至復現<br>
			<br>
			彼佛國土清淨安隱<b>ｏ</b>微妙快樂<b>ｏ</b>次於無為泥洹之道<b>ｏ</b>其諸聲聞<b>ｏ</b>菩薩<b>ｏ</b>人<b>ｏ</b>天<b>ｏ</b>智慧高明<b>ｏ</b>神通洞達<b>ｏ</b>咸同一類<b>ｏ</b>形無異狀<b>ｏ</b>但因順餘方<b>ｏ</b>故有人<b>ｏ</b>天之名<b>ｏ</b>顏貌端正<b>ｏ</b>超世希有<b>ｏ</b>容色微妙<b>ｏ</b>非天<b>ｏ</b>非人<b>ｏ</b>皆受自然虛無之身<b>ｏ</b>無極之體<br>
			<br>
			佛告阿難<b>ｏ</b>譬如世間貧窮乞人在帝王邊<b>ｏ</b>形貌容狀寧可類乎<br>
			<br>
			阿難白佛<b>ｏ</b>假令此人在帝王邊<b>ｏ</b>羸陋醜惡無以為喻<b>ｏ</b>百千萬億不可計倍<b>ｏ</b>所以然者<b>ｏ</b>貧窮乞人底極廝下<b>ｏ</b>衣不蔽形<b>ｏ</b>食趣支命<b>ｏ</b>飢寒困苦<b>ｏ</b>人理殆盡<b>ｏ</b>皆坐前世不殖德本<b>ｏ</b>積財不施<b>ｏ</b>富有益慳<b>ｏ</b>但欲唐得<b>ｏ</b>貪求無厭<b>ｏ</b>不信修善<b>ｏ</b>犯惡山積<b>ｏ</b>如是壽終<b>ｏ</b>財寶消散<b>ｏ</b>苦身積聚為之憂惱<b>ｏ</b>於己無益<b>ｏ</b>徒為他有<b>ｏ</b>無善可怙<b>ｏ</b>無德可恃<b>ｏ</b>是故<b>ｏ</b>死墮惡趣<b>ｏ</b>受此長苦<b>ｏ</b>罪畢得出生為下賤<b>ｏ</b>愚鄙斯極示同人類<b>ｏ</b>所以世間帝王人中獨尊<b>ｏ</b>皆由宿世積德所致<b>ｏ</b>慈惠博施<b>ｏ</b>仁愛兼濟<b>ｏ</b>履信修善<b>ｏ</b>無所違諍<b>ｏ</b>是以壽終<b>ｏ</b>福應得昇善道<b>ｏ</b>上生天上享茲福樂<b>ｏ</b>積善餘慶今得為人<b>ｏ</b>遇生王家自然尊貴<b>ｏ</b>儀容端正眾所敬事<b>ｏ</b>妙衣珍膳隨心服御<b>ｏ</b>宿福所追<b>ｏ</b>故能致此<br>
			<br>
			佛告阿難<b>ｏ</b>汝言是也<b>ｏ</b>計如帝王<b>ｏ</b>雖人中尊貴<b>ｏ</b>形色端正<b>ｏ</b>比之轉輪聖王<b>ｏ</b>甚為鄙陋<b>ｏ</b>猶彼乞人在帝王邊<b>ｏ</b>轉輪聖王威相殊妙天下第一<b>ｏ</b>比忉利天王<b>ｏ</b>又復醜惡不得相喻萬億倍也<b>ｏ</b>假令天帝比第六天王<b>ｏ</b>百千億倍不相類也<b>ｏ</b>設第六天王比無量壽佛國菩薩<b>ｏ</b>聲聞<b>ｏ</b>光顏容色不相及逮<b>ｏ</b>百千萬億不可計倍<br>
			<br>
			佛告阿難<b>ｏ</b>無量壽國其諸天人<b>ｏ</b>衣服<b>ｏ</b>飲食<b>ｏ</b>華香<b>ｏ</b>瓔珞<b>ｏ</b>諸蓋幢幡<b>ｏ</b>微妙音聲<b>ｏ</b>所居舍宅<b>ｏ</b>宮殿<b>ｏ</b>樓閣<b>ｏ</b>稱其形色<b>ｏ</b>高下<b>ｏ</b>大小<b>ｏ</b>或一寶<b>ｏ</b>二寶<b>ｏ</b>乃至無量眾寶<b>ｏ</b>隨意所欲<b>ｏ</b>應念即至<b>ｏ</b>又<b>ｏ</b>以眾寶妙衣遍布其地<b>ｏ</b>一切人天踐之而行<b>ｏ</b>無量寶網彌覆佛上<b>ｏ</b>皆以金縷<b>ｏ</b>真珠<b>ｏ</b>百千雜寶<b>ｏ</b>奇妙珍異莊嚴絞飾<b>ｏ</b>周匝四面垂以寶鈴<b>ｏ</b>光色晃曜盡極嚴麗<b>ｏ</b>自然德風徐起微動<b>ｏ</b>其風調和<b>ｏ</b>不寒<b>ｏ</b>不暑<b>ｏ</b>溫涼柔軟<b>ｏ</b>不遲<b>ｏ</b>不疾<b>ｏ</b>吹諸羅網及眾寶樹<b>ｏ</b>演發無量微妙法音<b>ｏ</b>流布萬種溫雅德香<b>ｏ</b>其有聞者<b>ｏ</b>塵勞垢習自然不起<b>ｏ</b>風觸其身皆得快樂<b>ｏ</b>譬如比丘得滅盡三昧<br>
			<br>
			又<b>ｏ</b>風吹散華遍滿佛土<b>ｏ</b>隨色次第而不雜亂<b>ｏ</b>柔軟光澤馨香芬烈<b>ｏ</b>足履其上陷下四寸<b>ｏ</b>隨舉足已還復如故<b>ｏ</b>華用已訖地輒開裂<b>ｏ</b>以次化沒清淨無遺<b>ｏ</b>隨其時節風吹散華<b>ｏ</b>如是六反<br>
			<br>
			又眾寶蓮華周滿世界<b>ｏ</b>一一寶華百千億葉<b>ｏ</b>其葉光明無量種色<b>ｏ</b>青色青光<b>ｏ</b>白色白光<b>ｏ</b>玄黃<b>ｏ</b>朱紫光色亦然<b>ｏ</b>煒燁煥爛<b>ｏ</b>明曜日月<b>ｏ</b>一一華中出三十六百千億光<b>ｏ</b>一一光中出三十六百千億佛<b>ｏ</b>身色紫金<b>ｏ</b>相好殊特<b>ｏ</b>一一諸佛又放百千光明<b>ｏ</b>普為十方說微妙法<b>ｏ</b>如是諸佛各各安立無量眾生於佛正道<br>
			<br>
			佛告阿難<b>ｏ</b>其有眾生生彼國者<b>ｏ</b>皆悉住於正定之聚<b>ｏ</b>所以者何<b>ｏ</b>彼佛國中無諸邪聚及不定之聚<b>ｏ</b>十方恒沙諸佛如來皆共讚歎無量壽佛威神功德不可思議<b>ｏ</b>諸有眾生聞其名號信心歡喜<b>ｏ</b>乃至一念<b>ｏ</b>至心迴向願生彼國<b>ｏ</b>即得往生住不退轉<b>ｏ</b>唯除五逆<b>ｏ</b>誹謗正法<br>
			<br>
			佛告阿難<b>ｏ</b>十方世界諸天人民<b>ｏ</b>其有至心願生彼國<b>ｏ</b>凡有三輩<b>ｏ</b>其上輩者<b>ｏ</b>捨家棄欲而作沙門<b>ｏ</b>發菩提心<b>ｏ</b>一向專念無量壽佛<b>ｏ</b>修諸功德願生彼國<b>ｏ</b>此等眾生臨壽終時<b>ｏ</b>無量壽佛與諸大眾現其人前<b>ｏ</b>即隨彼佛往生其國<b>ｏ</b>便於七寶華中自然化生<b>ｏ</b>住不退轉<b>ｏ</b>智慧勇猛<b>ｏ</b>神通自在<b>ｏ</b>是故<b>ｏ</b>阿難<b>ｏ</b>其有眾生欲於今世見無量壽佛<b>ｏ</b>應發無上菩提之心<b>ｏ</b>修行功德<b>ｏ</b>願生彼國<br>
			<br>
			佛語阿難<b>ｏ</b>其中輩者<b>ｏ</b>十方世界諸天人民<b>ｏ</b>其有至心願生彼國<b>ｏ</b>雖不能行作沙門大修功德<b>ｏ</b>當發無上菩提之心<b>ｏ</b>一向專念無量壽佛<b>ｏ</b>多少修善<b>ｏ</b>奉持齋戒<b>ｏ</b>起立塔像<b>ｏ</b>飯食沙門<b>ｏ</b>懸繒然燈<b>ｏ</b>散華燒香<b>ｏ</b>以此迴向願生彼國<b>ｏ</b>其人臨終<b>ｏ</b>無量壽佛化現其身<b>ｏ</b>光明相好<b>ｏ</b>具如真佛<b>ｏ</b>與諸大眾現其人前<b>ｏ</b>即隨化佛往生其國<b>ｏ</b>住不退轉<b>ｏ</b>功德智慧次如上輩者也<br>
			<br>
			佛語阿難<b>ｏ</b>其下輩者<b>ｏ</b>十方世界諸天人民<b>ｏ</b>其有至心欲生彼國<b>ｏ</b>假使不能作諸功德<b>ｏ</b>當發無上菩提之心<b>ｏ</b>一向專意乃至十念<b>ｏ</b>念無量壽佛<b>ｏ</b>願生其國<b>ｏ</b>若聞深法歡喜信樂<b>ｏ</b>不生疑惑<b>ｏ</b>乃至一念念於彼佛<b>ｏ</b>以至誠心願生其國<b>ｏ</b>此人臨終夢見彼佛<b>ｏ</b>亦得往生<b>ｏ</b>功德智慧次如中輩者也<br>
			<br>
			佛告阿難<b>ｏ</b>無量壽佛威神無極<b>ｏ</b>十方世界無量無邊不可思議諸佛如來莫不稱歎<b>ｏ</b>於彼東方恒沙佛國<b>ｏ</b>無量無數諸菩薩眾<b>ｏ</b>皆悉往詣無量壽佛所恭敬供養<b>ｏ</b>及諸菩薩<b>ｏ</b>聲聞大眾聽受經法<b>ｏ</b>宣布道化<b>ｏ</b>南<b>ｏ</b>西<b>ｏ</b>北方<b>ｏ</b>四維<b>ｏ</b>上<b>ｏ</b>下亦復如是<br>
			<br>
			爾時<b>ｏ</b>世尊而說頌曰<br>
			<br>
			東方諸佛國　其數如恆沙　彼土諸菩薩　往覲無量覺<br>
			南西北四維　上下亦復然　彼土菩薩眾　往覲無量覺<br>
			一切諸菩薩　各齎天妙華　寶香無價衣　供養無量覺<br>
			咸然奏天樂　暢發和雅音　歌歎最勝尊　供養無量覺<br>
			究達神通慧　遊入深法門　具足功德藏　妙智無等倫<br>
			慧日朗世間　消除生死雲　恭敬遶三匝　稽首無上尊<br>
			見彼嚴淨土　微妙難思議　因發無量心　願我國亦然<br>
			應時無量尊　動容發欣笑　口出無數光　遍照十方國<br>
			迴光圍繞身　三匝從頂入　一切天人眾　踊躍皆歡喜<br>
			大士觀世音　整服稽首問　白佛何緣笑　唯然願說意<br>
			梵聲猶雷震　八音暢妙響　當授菩薩記　今說仁諦聽<br>
			十方來正士　吾悉知彼願　志求嚴淨土　受決當作佛<br>
			覺了一切法　猶如夢幻響　滿足諸妙願　必成如是剎<br>
			知法如電影　究竟菩薩道　其諸功德本　受決當作佛<br>
			通達諸法性　一切空無我　惠求淨佛土　必成如是剎<br>
			諸佛告菩薩　今覲安養佛　聞法樂受行　疾得清淨處<br>
			至彼嚴淨國　便速得神通　必於無量尊　受記成等覺<br>
			其佛本願力　聞名欲往生　皆悉到彼國　自致不退轉<br>
			菩薩興至願　願己國無異　普念度一切　名顯滿十方<br>
			奉事億如來　飛化遍諸剎　恭敬歡喜去　還到安養國<br>
			若人無善心　不得聞此經　清淨有戒者　乃獲聞正法<br>
			曾更見世尊　則能信此事　謙敬聞奉行　踊躍大歡喜<br>
			憍慢弊懈怠　難以信比法　宿世見諸佛　樂聽如是教<br>
			聲聞或菩薩　莫能究聖心　譬如從生盲　欲行開導人<br>
			如來智慧海　深廣無涯底　二乘非所測　唯佛獨明了<br>
			假使一切人　具足皆得道　淨慧如本空　億劫思佛智<br>
			窮力極講說　盡壽猶不知　佛慧無邊際　如是致清淨<br>
			壽命甚難得　佛世亦難值　人有信慧難　若聞精進求<br>
			聞法能不忘　見敬得大慶　則我善親友　是故當發意<br>
			設滿世界火　必過要聞法　會當成佛道　廣濟生死流<br>
			<br>
			佛告阿難<b>ｏ</b>彼國菩薩皆當究竟一生補處<b>ｏ</b>除其本願為眾生故<b>ｏ</b>以弘誓功德而自莊嚴<b>ｏ</b>普欲度脫一切眾生<b>ｏ</b>阿難<b>ｏ</b>彼佛國中諸聲聞眾身光一尋<b>ｏ</b>菩薩光明照百由旬<b>ｏ</b>有二菩薩最尊第一<b>ｏ</b>威神光明普照三千大千世界<br>
			<br>
			阿難白佛<b>ｏ</b>彼二菩薩其號云何<br>
			<br>
			佛言<b>ｏ</b>一名觀世音<b>ｏ</b>二名大勢至<b>ｏ</b>是二菩薩於此國土修菩薩行<b>ｏ</b>命終轉化生彼佛國<b>ｏ</b>阿難<b>ｏ</b>其有眾生生彼國者<b>ｏ</b>皆悉具足三十二相<b>ｏ</b>智慧成滿<b>ｏ</b>深入諸法<b>ｏ</b>究暢要妙<b>ｏ</b>神通無礙<b>ｏ</b>諸根明利<b>ｏ</b>其鈍根者成就二忍<b>ｏ</b>其利根者得阿僧祇無生法忍<b>ｏ</b>又彼菩薩乃至成佛不更惡趣<b>ｏ</b>神通自在常識宿命<b>ｏ</b>除生他方五濁惡世<b>ｏ</b>示現同彼如我國也<br>
			<br>
			佛語阿難<b>ｏ</b>彼國菩薩承佛威神<b>ｏ</b>一食之頃往詣十方無量世界<b>ｏ</b>恭敬供養諸佛世尊<b>ｏ</b>隨心所念<b>ｏ</b>華香<b>ｏ</b>伎樂<b>ｏ</b>繒蓋<b>ｏ</b>幢幡<b>ｏ</b>無數無量供養之具自然化生<b>ｏ</b>應念即至<b>ｏ</b>珍妙殊特非世所有<b>ｏ</b>轉以奉散諸佛<b>ｏ</b>菩薩<b>ｏ</b>聲聞大眾<b>ｏ</b>在虛空中化成華蓋<b>ｏ</b>光色晃耀<b>ｏ</b>香氣普熏<b>ｏ</b>其華周圓四百里者<b>ｏ</b>如是轉倍<b>ｏ</b>乃覆三千大千世界<b>ｏ</b>隨其前後以次化沒<b>ｏ</b>其諸菩薩僉然欣悅<b>ｏ</b>於虛空中共奏天樂<b>ｏ</b>以微妙音歌歎佛德<b>ｏ</b>聽受經法歡喜無量<b>ｏ</b>供養佛已<b>ｏ</b>未食之前<b>ｏ</b>忽然輕舉還其本國<br>
			<br>
			佛語阿難<b>ｏ</b>無量壽佛為諸聲聞<b>ｏ</b>菩薩大眾頒宣法時<b>ｏ</b>都悉集會七寶講堂<b>ｏ</b>廣宣道教<b>ｏ</b>演暢妙法<b>ｏ</b>莫不歡喜<b>ｏ</b>心解得道<b>ｏ</b>即時四方自然風起<b>ｏ</b>普吹寶樹出五音聲<b>ｏ</b>雨無量妙華隨風周遍<b>ｏ</b>自然供養如是不絕<b>ｏ</b>一切諸天皆齎天上百千華香<b>ｏ</b>萬種伎樂供養其佛及諸菩薩<b>ｏ</b>聲聞大眾<b>ｏ</b>普散華香<b>ｏ</b>奏諸音樂<b>ｏ</b>前後來往更相開避<b>ｏ</b>當斯之時<b>ｏ</b>熙然快樂不可勝言<br>
			<br>
			佛告阿難<b>ｏ</b>生彼佛國諸菩薩等<b>ｏ</b>所可講說常宣正法<b>ｏ</b>隨順智慧無違無失<b>ｏ</b>於其國土所有萬物<b>ｏ</b>無我所心<b>ｏ</b>無染著心<b>ｏ</b>去來進止情無所係<b>ｏ</b>隨意自在無所適莫<b>ｏ</b>無彼<b>ｏ</b>無我<b>ｏ</b>無競<b>ｏ</b>無訟<b>ｏ</b>於諸眾生得大慈悲饒益之心<b>ｏ</b>柔軟調伏無忿恨心<b>ｏ</b>離蓋清淨無厭怠心<b>ｏ</b>等心<b>ｏ</b>勝心<b>ｏ</b>深心<b>ｏ</b>定心<b>ｏ</b>愛法樂法喜法之心<b>ｏ</b>滅諸煩惱離惡趣心<b>ｏ</b>究竟一切菩薩所行<b>ｏ</b>具足成就無量功德<b>ｏ</b>得深禪定諸通明慧<b>ｏ</b>遊志七覺修心佛法<b>ｏ</b>肉眼清徹靡不分了<b>ｏ</b>天眼通達無量無限<b>ｏ</b>法眼觀察究竟諸道<b>ｏ</b>慧眼見真能度彼岸<b>ｏ</b>佛眼具足覺了法性<b>ｏ</b>以無礙智為人演說<b>ｏ</b>等觀三界空無所有<b>ｏ</b>志求佛法具諸辯才<b>ｏ</b>除滅眾生煩惱之患<b>ｏ</b>從如來生<b>ｏ</b>解法如如<b>ｏ</b>善知習滅<b>ｏ</b>音聲方便<b>ｏ</b>不欣世語<b>ｏ</b>樂在正論<b>ｏ</b>修諸善本<b>ｏ</b>志崇佛道<b>ｏ</b>知一切法皆悉寂滅<b>ｏ</b>生身煩惱二餘俱盡<b>ｏ</b>聞甚深法心不疑懼<b>ｏ</b>常能修行其大悲者<b>ｏ</b>深遠微妙靡不覆載<b>ｏ</b>究竟一乘至于彼岸<b>ｏ</b>決斷疑網<b>ｏ</b>慧由心出<b>ｏ</b>於佛教法該羅無外<b>ｏ</b>智慧如大海<b>ｏ</b>三昧如山王<b>ｏ</b>慧光明淨超踰日月<b>ｏ</b>清白之法具足圓滿<br>
			<br>
			猶如雪山<b>ｏ</b>照諸功德等一淨故<b>ｏ</b>猶如大地<b>ｏ</b>淨穢好惡無異心故<b>ｏ</b>猶如淨水<b>ｏ</b>洗除塵勞諸垢染故<b>ｏ</b>猶如火王<b>ｏ</b>燒滅一切煩惱薪故<b>ｏ</b>猶如大風<b>ｏ</b>行諸世界無障閡故<b>ｏ</b>猶如虛空<b>ｏ</b>於一切有無所著故<b>ｏ</b>猶如蓮華<b>ｏ</b>於諸世間無染污故<b>ｏ</b>猶如大乘<b>ｏ</b>運載群萌出生死故<b>ｏ</b>猶如重雲<b>ｏ</b>震大法雷覺未覺故<b>ｏ</b>猶如大雨<b>ｏ</b>雨甘露法潤眾生故<b>ｏ</b>如金剛山<b>ｏ</b>眾魔外道不能動故<b>ｏ</b>如梵天王<b>ｏ</b>於諸善法最上首故<b>ｏ</b>如尼拘類樹<b>ｏ</b>普覆一切故<b>ｏ</b>如優曇鉢華<b>ｏ</b>希有難遇故<b>ｏ</b>如金翅鳥<b>ｏ</b>威伏外道故<b>ｏ</b>如眾遊禽<b>ｏ</b>無所藏積故<b>ｏ</b>猶如牛王<b>ｏ</b>無能勝故<b>ｏ</b>猶如象王<b>ｏ</b>善調伏故<b>ｏ</b>如師子王<b>ｏ</b>無所畏故<br>
			<br>
			曠若虛空<b>ｏ</b>大慈等故<b>ｏ</b>摧滅嫉心<b>ｏ</b>不望勝故<b>ｏ</b>專樂求法<b>ｏ</b>心無厭足<b>ｏ</b>常欲廣說<b>ｏ</b>志無疲倦<b>ｏ</b>擊法鼓<b>ｏ</b>建法幢<b>ｏ</b>曜慧日<b>ｏ</b>除癡闇<b>ｏ</b>修六和敬<b>ｏ</b>常行法施<b>ｏ</b>志勇精進<b>ｏ</b>心不退弱<b>ｏ</b>為世燈明<b>ｏ</b>最勝福田<b>ｏ</b>常為師導等無憎愛<b>ｏ</b>唯樂正道無餘欣慼<b>ｏ</b>拔諸欲刺以安群生<b>ｏ</b>功德殊勝莫不尊敬<b>ｏ</b>滅三垢障遊諸神通<b>ｏ</b>因力<b>ｏ</b>緣力<b>ｏ</b>意力<b>ｏ</b>願力<b>ｏ</b>方便之力<b>ｏ</b>常力<b>ｏ</b>善力<b>ｏ</b>定力<b>ｏ</b>慧力<b>ｏ</b>多聞之力<b>ｏ</b>施戒<b>ｏ</b>忍辱<b>ｏ</b>精進<b>ｏ</b>禪定<b>ｏ</b>智慧之力<b>ｏ</b>正念止觀諸通明力<b>ｏ</b>如法調伏諸眾生力<b>ｏ</b>如是等力一切具足<b>ｏ</b>身色相好<b>ｏ</b>功德<b>ｏ</b>辯才具足莊嚴<b>ｏ</b>無與等者<b>ｏ</b>恭敬供養無量諸佛<b>ｏ</b>常為諸佛所共稱歎<b>ｏ</b>究竟菩薩諸波羅蜜<b>ｏ</b>修空無相無願三昧<b>ｏ</b>不生不滅諸三昧門<b>ｏ</b>遠離聲聞緣覺之地<br>
			<br>
			阿難<b>ｏ</b>彼諸菩薩成就如是無量功德<b>ｏ</b>我但為汝略言之耳<b>ｏ</b>若廣說者<b>ｏ</b>百千萬劫不能窮盡<br>
			<br>
			佛告彌勒菩薩<b>ｏ</b>諸天<b>ｏ</b>人等<b>ｏ</b>無量壽國聲聞<b>ｏ</b>菩薩功德智慧不可稱說<b>ｏ</b>又其國土微妙安樂清淨若此<b>ｏ</b>何不力為善<b>ｏ</b>念道之自然<b>ｏ</b>著於無上下<b>ｏ</b>洞達無邊際<b>ｏ</b>宜各勤精進<b>ｏ</b>努力自求之<b>ｏ</b>必得超絕去<b>ｏ</b>往生安養國<b>ｏ</b>橫截五惡趣<b>ｏ</b>惡趣自然閉<b>ｏ</b>昇道無窮極<b>ｏ</b>易往而無人<b>ｏ</b>其國不逆違<b>ｏ</b>自然之所牽<b>ｏ</b>何不棄世事<b>ｏ</b>勤行求道德<b>ｏ</b>可獲極長生<b>ｏ</b>壽樂無有極<br>
			<br>
			然世人薄俗<b>ｏ</b>共諍不急之事<b>ｏ</b>於此劇惡極苦之中<b>ｏ</b>勤身營務以自給濟<b>ｏ</b>無尊<b>ｏ</b>無卑<b>ｏ</b>無貧<b>ｏ</b>無富<b>ｏ</b>少<b>ｏ</b>長<b>ｏ</b>男<b>ｏ</b>女共憂錢財<b>ｏ</b>有無同然<b>ｏ</b>憂思適等<b>ｏ</b>屏營愁苦<b>ｏ</b>累念積慮<b>ｏ</b>為心走使<b>ｏ</b>無有安時<b>ｏ</b>有田憂田<b>ｏ</b>有宅憂宅<b>ｏ</b>牛<b>ｏ</b>馬<b>ｏ</b>六畜<b>ｏ</b>奴婢<b>ｏ</b>錢財<b>ｏ</b>衣<b>ｏ</b>食<b>ｏ</b>什物<b>ｏ</b>復共憂之<b>ｏ</b>重思累息<b>ｏ</b>憂念愁怖<b>ｏ</b>橫為非常<b>ｏ</b>水<b>ｏ</b>火<b>ｏ</b>盜賊<b>ｏ</b>怨家<b>ｏ</b>債主焚漂劫奪<b>ｏ</b>消散磨滅<b>ｏ</b>憂毒忪忪<b>ｏ</b>無有解時<b>ｏ</b>結憤心中不離憂惱<b>ｏ</b>心堅意固適無縱捨<b>ｏ</b>或坐摧碎身亡命終<b>ｏ</b>棄捐之去莫誰隨者<br>
			<br>
			尊貴<b>ｏ</b>豪富亦有斯患<b>ｏ</b>憂懼萬端<b>ｏ</b>勤苦若此<b>ｏ</b>結眾寒熱與痛共俱<b>ｏ</b>貧窮下劣困乏常無<b>ｏ</b>無田亦憂欲有田<b>ｏ</b>無宅亦憂欲有宅<b>ｏ</b>無牛<b>ｏ</b>馬<b>ｏ</b>六畜<b>ｏ</b>奴婢<b>ｏ</b>錢財<b>ｏ</b>衣<b>ｏ</b>食<b>ｏ</b>什物亦憂欲有之<b>ｏ</b>適有一復少一<b>ｏ</b>有是少是<b>ｏ</b>思有齊等<b>ｏ</b>適欲具有便復糜散<b>ｏ</b>如是憂苦當復求索<b>ｏ</b>不能時得思想無益<b>ｏ</b>身心俱勞<b>ｏ</b>坐起不安<b>ｏ</b>憂念相隨<b>ｏ</b>勤苦若此<b>ｏ</b>亦結眾寒熱與痛共俱<b>ｏ</b>或時坐之終身夭命<b>ｏ</b>不肯為善<b>ｏ</b>行道<b>ｏ</b>進德<b>ｏ</b>壽終身死當獨遠去<b>ｏ</b>有所趣向善惡之道<b>ｏ</b>莫能知者<br>
			<br>
			世間人民<b>ｏ</b>父子<b>ｏ</b>兄弟<b>ｏ</b>夫婦<b>ｏ</b>家室<b>ｏ</b>中外親屬<b>ｏ</b>當相敬愛<b>ｏ</b>無相憎嫉<b>ｏ</b>有無相通<b>ｏ</b>無得貪惜<b>ｏ</b>言色常和<b>ｏ</b>莫相違戾<b>ｏ</b>或時心諍有所恚怒<b>ｏ</b>今世恨意微相憎嫉<b>ｏ</b>後世轉劇至成大怨<b>ｏ</b>所以者何<b>ｏ</b>世間之事更相患害<b>ｏ</b>雖不即時應急相破<b>ｏ</b>然含毒畜怒結憤精神<b>ｏ</b>自然剋識不得相離<b>ｏ</b>皆當對生更相報復<b>ｏ</b>人在世間愛欲之中<b>ｏ</b>獨生<b>ｏ</b>獨死<b>ｏ</b>獨去<b>ｏ</b>獨來<b>ｏ</b>當行至趣苦樂之地<b>ｏ</b>身自當之無有代者<b>ｏ</b>善惡變化<b>ｏ</b>殃福異處<b>ｏ</b>宿豫嚴待<b>ｏ</b>當獨趣入<b>ｏ</b>遠到他所莫能見者<b>ｏ</b>善惡自然追行所生<b>ｏ</b>窈窈冥冥別離久長<b>ｏ</b>道路不同會見無期<b>ｏ</b>甚難甚難復得相值<b>ｏ</b>何不棄眾事<b>ｏ</b>各曼強健時<b>ｏ</b>努力勤修善<b>ｏ</b>精進願度世<b>ｏ</b>可得極長生<b>ｏ</b>如何不求道<b>ｏ</b>安所須待<b>ｏ</b>欲何樂乎<br>
			<br>
			如是<b>ｏ</b>世人不信作善得善<b>ｏ</b>為道得道<b>ｏ</b>不信人死更生<b>ｏ</b>惠施得福<b>ｏ</b>善惡之事都不信之<b>ｏ</b>謂之不然終無有是<b>ｏ</b>但坐此故<b>ｏ</b>且自見之<b>ｏ</b>更相瞻視<b>ｏ</b>先後同然<b>ｏ</b>轉相承受父餘教令<b>ｏ</b>先人祖父素不為善<b>ｏ</b>不識道德<b>ｏ</b>身愚神闇<b>ｏ</b>心塞意閉<b>ｏ</b>死生之趣<b>ｏ</b>善惡之道<b>ｏ</b>自不能見<b>ｏ</b>無有語者<b>ｏ</b>吉凶禍福<b>ｏ</b>競各作之<b>ｏ</b>無一怪也<b>ｏ</b>生死常道轉相嗣立<b>ｏ</b>或父哭子<b>ｏ</b>或子哭父<b>ｏ</b>兄弟<b>ｏ</b>夫婦更相哭泣<b>ｏ</b>顛倒上下無常根本<b>ｏ</b>皆當過去不可常保<b>ｏ</b>教語開導<b>ｏ</b>信之者少<b>ｏ</b>是以生死流轉無有休止<br>
			<br>
			如此之人<b>ｏ</b>曚冥抵突<b>ｏ</b>不信經法<b>ｏ</b>心無遠慮<b>ｏ</b>各欲快意<b>ｏ</b>癡惑於愛欲<b>ｏ</b>不達於道德<b>ｏ</b>迷沒於瞋怒<b>ｏ</b>貪狼於財色<b>ｏ</b>坐之不得道<b>ｏ</b>當更惡趣苦<b>ｏ</b>生死無窮已<b>ｏ</b>哀哉甚可傷<b>ｏ</b>或時室家<b>ｏ</b>父子<b>ｏ</b>兄弟<b>ｏ</b>夫婦<b>ｏ</b>一死一生更相哀愍<b>ｏ</b>恩愛<b>ｏ</b>思慕<b>ｏ</b>憂念結縛<b>ｏ</b>心意痛著迭相顧戀<b>ｏ</b>窮日卒歲無有解已<b>ｏ</b>教語道德心不開明<b>ｏ</b>思想恩好不離情欲<b>ｏ</b>惛曚閉塞<b>ｏ</b>愚惑所覆<b>ｏ</b>不能深思熟計<b>ｏ</b>心自端政<b>ｏ</b>專精行道<b>ｏ</b>決斷世事<b>ｏ</b>便旋至竟年壽終盡不能得道<b>ｏ</b>無可奈何<br>
			<br>
			總猥憒擾皆貪愛欲<b>ｏ</b>惑道者眾<b>ｏ</b>悟之者寡<b>ｏ</b>世間怱怱<b>ｏ</b>無可聊賴<b>ｏ</b>尊卑<b>ｏ</b>上下<b>ｏ</b>貧富<b>ｏ</b>貴賤<b>ｏ</b>勤苦怱務各懷殺毒<b>ｏ</b>惡氣窈冥為妄興事<b>ｏ</b>違逆天地不從人心<b>ｏ</b>自然非惡先隨與之<b>ｏ</b>恣聽所為待其罪極<b>ｏ</b>其壽未盡便頓奪之<b>ｏ</b>下入惡道<b>ｏ</b>累世懟苦展轉其中<b>ｏ</b>數千億劫無有出期<b>ｏ</b>痛不可言<b>ｏ</b>甚可哀愍<br>
			<br>
			佛告彌勒菩薩<b>ｏ</b>諸天人等<b>ｏ</b>我今語汝世間之事<b>ｏ</b>人用是故<b>ｏ</b>坐不得道<b>ｏ</b>當熟思計遠離眾惡<b>ｏ</b>擇其善者勤而行之<b>ｏ</b>愛欲榮華不可常保<b>ｏ</b>皆當別離無可樂者<b>ｏ</b>曼佛在世當勤精進<b>ｏ</b>其有至願生安樂國者<b>ｏ</b>可得智慧明達<b>ｏ</b>功德殊勝<b>ｏ</b>勿得隨心所欲<b>ｏ</b>虧負經戒在人後也<b>ｏ</b>儻有疑意不解經者<b>ｏ</b>可具問佛<b>ｏ</b>當為說之<br>
			<br>
			彌勒菩薩長跪白言<b>ｏ</b>佛威神尊重<b>ｏ</b>所說快善<b>ｏ</b>聽佛經者貫心思之<b>ｏ</b>世人實爾如佛所言<b>ｏ</b>今佛慈愍顯示大道<b>ｏ</b>耳目開明長得度脫<b>ｏ</b>聞佛所說莫不歡喜<b>ｏ</b>諸天<b>ｏ</b>人民<b>ｏ</b>蠕動之類<b>ｏ</b>皆蒙慈恩解脫憂苦<b>ｏ</b>佛語教誡甚深甚善<b>ｏ</b>智慧明見八方<b>ｏ</b>上下<b>ｏ</b>去來今事<b>ｏ</b>莫不究暢<b>ｏ</b>今我眾等所以蒙得度脫<b>ｏ</b>皆佛前世求道之時謙苦所致<b>ｏ</b>恩德普覆<b>ｏ</b>福祿巍巍<b>ｏ</b>光明徹照達空無極<b>ｏ</b>開入泥洹<b>ｏ</b>教授典攬威制消化<b>ｏ</b>感動十方無窮無極<b>ｏ</b>佛為法王尊超眾聖<b>ｏ</b>普為一切天人之師<b>ｏ</b>隨心所願皆令得道<b>ｏ</b>今得值佛<b>ｏ</b>復聞無量壽聲<b>ｏ</b>靡不歡喜<b>ｏ</b>心得開明<br>
			<br>
			佛告彌勒<b>ｏ</b>汝言是也<b>ｏ</b>若有慈敬於佛者<b>ｏ</b>實為大善<b>ｏ</b>天下久久乃復有佛<b>ｏ</b>今我於此世作佛<b>ｏ</b>演說經法<b>ｏ</b>宣布道教<b>ｏ</b>斷諸疑網<b>ｏ</b>拔愛欲之本<b>ｏ</b>杜眾惡之源<b>ｏ</b>遊步三界無所拘閡<b>ｏ</b>典攬智慧眾道之要<b>ｏ</b>執持綱維昭然分明<b>ｏ</b>開示五趣度未度者<b>ｏ</b>決正生死泥洹之道<br>
			<br>
			彌勒當知<b>ｏ</b>汝從無數劫來修菩薩行<b>ｏ</b>欲度眾生<b>ｏ</b>其已久遠<b>ｏ</b>從汝得道至于泥洹不可稱數<b>ｏ</b>汝及十方諸天<b>ｏ</b>人民一切四眾<b>ｏ</b>永劫已來展轉五道<b>ｏ</b>憂畏勤苦不可具言<b>ｏ</b>乃至今世生死不絕<b>ｏ</b>與佛相值聽受經法<b>ｏ</b>又復得聞無量壽佛<b>ｏ</b>快哉甚善<b>ｏ</b>吾助爾喜<br>
			<br>
			汝今亦可自厭生<b>ｏ</b>死<b>ｏ</b>老<b>ｏ</b>病<b>ｏ</b>痛苦<b>ｏ</b>惡露<b>ｏ</b>不淨<b>ｏ</b>無可樂者<b>ｏ</b>宜自決斷<b>ｏ</b>端身正行<b>ｏ</b>益作諸善<b>ｏ</b>修己潔體<b>ｏ</b>洗除心垢<b>ｏ</b>言行忠信<b>ｏ</b>表裏相應<b>ｏ</b>人能自度<b>ｏ</b>轉相拯濟<b>ｏ</b>精明求願<b>ｏ</b>積累善本<b>ｏ</b>雖一世勤苦須臾之間<b>ｏ</b>後生無量壽佛國快樂無極<b>ｏ</b>長與道德合明<b>ｏ</b>永拔生死根本<b>ｏ</b>無復貪恚<b>ｏ</b>愚癡<b>ｏ</b>苦惱之患<b>ｏ</b>欲壽一劫<b>ｏ</b>百劫<b>ｏ</b>千億萬劫<b>ｏ</b>自在隨意皆可得之<b>ｏ</b>無為自然次於泥洹之道<b>ｏ</b>汝等宜各精進求心所願<b>ｏ</b>無得疑惑中悔自為過咎<b>ｏ</b>生彼邊地七寶宮殿<b>ｏ</b>五百歲中受諸厄也<br>
			<br>
			彌勒白佛<b>ｏ</b>受佛重誨<b>ｏ</b>專精修學<b>ｏ</b>如教奉行<b>ｏ</b>不敢有疑<br>
			<br>
			佛告彌勒<b>ｏ</b>汝等能於此世端心正意<b>ｏ</b>不作眾惡<b>ｏ</b>甚為至德<b>ｏ</b>十方世界最無倫匹<b>ｏ</b>所以者何<b>ｏ</b>諸佛國土天人之類自然作善<b>ｏ</b>不大為惡<b>ｏ</b>易可開化<b>ｏ</b>今我於此世間作佛<b>ｏ</b>處於五惡<b>ｏ</b>五痛<b>ｏ</b>五燒之中<b>ｏ</b>為最劇苦<b>ｏ</b>教化群生令捨五惡<b>ｏ</b>令去五痛<b>ｏ</b>令離五燒<b>ｏ</b>降化其意令持五善<b>ｏ</b>獲其福德度世長壽泥洹之道<br>
			<br>
			佛言<b>ｏ</b>何等為五惡<b>ｏ</b>何等五痛<b>ｏ</b>何等五燒<b>ｏ</b>何等消化五惡<b>ｏ</b>令持五善<b>ｏ</b>獲其福德度世長壽泥洹之道<br>
			<br>
			其一惡者<b>ｏ</b>諸天<b>ｏ</b>人民<b>ｏ</b>蠕動之類<b>ｏ</b>欲為眾惡莫不皆然<b>ｏ</b>強者伏弱轉相剋賊<b>ｏ</b>殘害殺戮迭相吞噬<b>ｏ</b>不知修善惡逆無道<b>ｏ</b>後受殃罰自然趣向<b>ｏ</b>神明記識犯者不赦<b>ｏ</b>故有貧窮<b>ｏ</b>下賤<b>ｏ</b>乞丐<b>ｏ</b>孤獨<b>ｏ</b>聾盲<b>ｏ</b>瘖啞<b>ｏ</b>愚癡<b>ｏ</b>憋惡<b>ｏ</b>至有尫狂不逮之屬<b>ｏ</b>又有尊貴<b>ｏ</b>豪富<b>ｏ</b>高才<b>ｏ</b>明達皆由宿世慈孝<b>ｏ</b>修善積德所致<b>ｏ</b>世有常道<b>ｏ</b>王法<b>ｏ</b>牢獄不肯畏慎<b>ｏ</b>為惡入罪受其殃罰<b>ｏ</b>求望解脫難得免出<b>ｏ</b>世間有此目前現事<b>ｏ</b>壽終後世尤深尤劇<b>ｏ</b>入其幽冥轉生受身<b>ｏ</b>譬如王法痛苦極刑<b>ｏ</b>故有自然三塗無量苦惱<b>ｏ</b>轉貿其身<b>ｏ</b>改形易道<b>ｏ</b>所受壽命或長或短<b>ｏ</b>魂神精識自然趣之<b>ｏ</b>當獨值向相從共生<b>ｏ</b>更相報復無有止已<b>ｏ</b>殃惡未盡不得相離<b>ｏ</b>展轉其中無有出期<b>ｏ</b>難得解脫痛不可言<b>ｏ</b>天地之間自然有是<b>ｏ</b>雖不即時卒暴應至<b>ｏ</b>善惡之道會當歸之<b>ｏ</b>是為一大惡<b>ｏ</b>一痛<b>ｏ</b>一燒<b>ｏ</b>勤苦如是<br>
			<br>
			譬如大火焚燒人身<b>ｏ</b>人能於中一心制意<b>ｏ</b>端身正行<b>ｏ</b>獨作諸善<b>ｏ</b>不為眾惡者<b>ｏ</b>身獨度脫<b>ｏ</b>獲其福德度世上天泥洹之道<b>ｏ</b>是為一大善也<br>
			<br>
			佛言<b>ｏ</b>其二惡者<b>ｏ</b>世間人民<b>ｏ</b>父子<b>ｏ</b>兄弟<b>ｏ</b>室家<b>ｏ</b>夫婦<b>ｏ</b>都無義理<b>ｏ</b>不順法度<b>ｏ</b>奢婬憍縱<b>ｏ</b>各欲快意<b>ｏ</b>任心自恣<b>ｏ</b>更相欺惑<b>ｏ</b>心口各異<b>ｏ</b>言念無實<b>ｏ</b>佞諂不忠<b>ｏ</b>巧言諛媚<b>ｏ</b>嫉賢謗善<b>ｏ</b>陷入怨枉<b>ｏ</b>主上不明任用臣下<b>ｏ</b>臣下自在機偽多端<b>ｏ</b>踐度能行知其形勢<b>ｏ</b>在位不正為其所欺<b>ｏ</b>妄損忠良不當天心<b>ｏ</b>臣欺其君<b>ｏ</b>子欺其父<b>ｏ</b>兄弟<b>ｏ</b>夫婦<b>ｏ</b>中外知識更相欺誑<b>ｏ</b>各懷貪欲<b>ｏ</b>瞋恚<b>ｏ</b>愚癡<b>ｏ</b>欲自厚己<b>ｏ</b>欲貪多有<b>ｏ</b>尊卑<b>ｏ</b>上下心俱同然<b>ｏ</b>破家亡身不顧前後<b>ｏ</b>親屬內外坐之滅族<b>ｏ</b>或時室家<b>ｏ</b>知識<b>ｏ</b>鄉黨<b>ｏ</b>市里<b>ｏ</b>愚民<b>ｏ</b>野人轉共從事<b>ｏ</b>更相剝害<b>ｏ</b>忿成怨結<b>ｏ</b>富有慳惜不肯施與<b>ｏ</b>愛保貪重心勞身苦<b>ｏ</b>如是至竟無所恃怙<b>ｏ</b>獨來獨去無一隨者<b>ｏ</b>善惡<b>ｏ</b>禍福追命所生<b>ｏ</b>或在樂處<b>ｏ</b>或入苦毒<b>ｏ</b>然後乃悔<b>ｏ</b>當復何及<b>ｏ</b>世間人民心愚少智<b>ｏ</b>見善憎謗不思慕及<b>ｏ</b>但欲為惡妄作非法<b>ｏ</b>常懷盜心悕望他利<b>ｏ</b>消散磨盡而復求索<b>ｏ</b>邪心不正<b>ｏ</b>懼人有色<b>ｏ</b>不豫思計<b>ｏ</b>事至乃悔<b>ｏ</b>今世現有王法牢獄<b>ｏ</b>隨罪趣向受其殃罰<b>ｏ</b>因其前世不信道德<b>ｏ</b>不修善本<b>ｏ</b>今復為惡<b>ｏ</b>天神剋識別其名籍<b>ｏ</b>壽終神逝下入惡道<b>ｏ</b>故有自然三塗無量苦惱<b>ｏ</b>展轉其中<b>ｏ</b>世世累劫無有出期<b>ｏ</b>難得解脫痛不可言<b>ｏ</b>是為二大惡<b>ｏ</b>二痛<b>ｏ</b>二燒<b>ｏ</b>勤苦如是<br>
			<br>
			譬如大火焚燒人身<b>ｏ</b>人能於中一心制意<b>ｏ</b>端身正行<b>ｏ</b>獨作諸善<b>ｏ</b>不為眾惡者<b>ｏ</b>身獨度脫<b>ｏ</b>獲其福德度世上天泥洹之道<b>ｏ</b>是為二大善也<br>
			<br>
			佛言<b>ｏ</b>其三惡者<b>ｏ</b>世間人民相因寄生<b>ｏ</b>共居天地之間<b>ｏ</b>處年壽命無能幾何<b>ｏ</b>上有賢明長者<b>ｏ</b>尊貴豪富<b>ｏ</b>下有貧窮廝賤<b>ｏ</b>尫劣愚夫<b>ｏ</b>中有不善之人常懷邪惡<b>ｏ</b>但念婬妷<b>ｏ</b>煩滿胸中<b>ｏ</b>愛欲交亂坐起不安<b>ｏ</b>貪意守惜但欲唐得<b>ｏ</b>眄睞細色邪態外逸<b>ｏ</b>自妻厭憎私妄出入<b>ｏ</b>費損家財事為非法<b>ｏ</b>交結聚會興師相伐<b>ｏ</b>攻劫殺戮強奪不道<b>ｏ</b>惡心在外不自修業<b>ｏ</b>盜竊趣得欲擊成事<b>ｏ</b>恐勢迫脅歸給妻子<b>ｏ</b>恣心快意極身作樂<b>ｏ</b>或於親屬不避尊卑<b>ｏ</b>家室中外患而苦之<b>ｏ</b>亦復不畏王法禁令<b>ｏ</b>如是之惡著於人鬼<b>ｏ</b>日月照見<b>ｏ</b>神明記識<b>ｏ</b>故有自然三塗無量苦惱<b>ｏ</b>展轉其中<b>ｏ</b>世世累劫無有出期<b>ｏ</b>難得解脫痛不可言<b>ｏ</b>是為三大惡<b>ｏ</b>三痛<b>ｏ</b>三燒<b>ｏ</b>勤苦如是<br>
			<br>
			譬如大火焚燒人身<b>ｏ</b>人能於中一心制意<b>ｏ</b>端身正行<b>ｏ</b>獨作諸善<b>ｏ</b>不為眾惡者<b>ｏ</b>身獨度脫<b>ｏ</b>獲其福德度世上天泥洹之道<b>ｏ</b>是為三大善也<br>
			<br>
			佛言<b>ｏ</b>其四惡者<b>ｏ</b>世間人民不念修善<b>ｏ</b>轉相教令共為眾惡<b>ｏ</b>兩舌<b>ｏ</b>惡口<b>ｏ</b>妄言<b>ｏ</b>綺語<b>ｏ</b>讒賊<b>ｏ</b>鬪亂<b>ｏ</b>憎嫉善人<b>ｏ</b>敗壞賢明<b>ｏ</b>於傍快喜<b>ｏ</b>不孝二親<b>ｏ</b>輕慢師長<b>ｏ</b>朋友無信<b>ｏ</b>難得誠實<b>ｏ</b>尊貴自大謂己有道<b>ｏ</b>橫行威勢侵易於人<b>ｏ</b>不能自知<b>ｏ</b>為惡無恥<b>ｏ</b>自以強健欲人敬難<b>ｏ</b>不畏天地<b>ｏ</b>神明<b>ｏ</b>日月<b>ｏ</b>不肯作善<b>ｏ</b>難可降化<b>ｏ</b>自用偃蹇謂可常爾<b>ｏ</b>無所憂懼<b>ｏ</b>常懷憍慢<b>ｏ</b>如是眾惡<b>ｏ</b>天神記識<b>ｏ</b>賴其前世頗作福德<b>ｏ</b>小善扶接營護助之<b>ｏ</b>今世為惡福德盡滅<b>ｏ</b>諸善神鬼各去離之<b>ｏ</b>身獨空立無所復依<b>ｏ</b>壽命終盡諸惡所歸<b>ｏ</b>自然迫促共趣奪之<b>ｏ</b>又其名籍記在神明<b>ｏ</b>殃咎牽引當往趣向<b>ｏ</b>罪報自然無從捨離<b>ｏ</b>但得前行入於火鑊<b>ｏ</b>身心摧碎<b>ｏ</b>精神痛苦<b>ｏ</b>當斯之時悔復何及<b>ｏ</b>天道自然<b>ｏ</b>不得蹉跌<b>ｏ</b>故有自然三塗無量苦惱<b>ｏ</b>展轉其中<b>ｏ</b>世世累劫無有出期<b>ｏ</b>難得解脫痛不可言<b>ｏ</b>是為四大惡<b>ｏ</b>四痛<b>ｏ</b>四燒<b>ｏ</b>勤苦如是<br>
			<br>
			譬如大火焚燒人身<b>ｏ</b>人能於中一心制意<b>ｏ</b>端身正行<b>ｏ</b>獨作諸善<b>ｏ</b>不為眾惡<b>ｏ</b>身獨度脫<b>ｏ</b>獲其福德度世上天泥洹之道<b>ｏ</b>是為四大善也<br>
			<br>
			佛言<b>ｏ</b>其五惡者<b>ｏ</b>世間人民徙倚懈惰<b>ｏ</b>不肯作善<b>ｏ</b>治身修業<b>ｏ</b>家室眷屬飢寒困苦<b>ｏ</b>父母教誨瞋目怒應<b>ｏ</b>言令不和違戾反逆譬如怨家<b>ｏ</b>不如無子<b>ｏ</b>取與無節<b>ｏ</b>眾共患厭<b>ｏ</b>負恩違義<b>ｏ</b>無有報償之心<b>ｏ</b>貧窮困乏不能復得<b>ｏ</b>辜較縱奪放恣遊散<b>ｏ</b>串數唐得用自賑給<b>ｏ</b>耽酒嗜美<b>ｏ</b>飲食無度<b>ｏ</b>肆心蕩逸<b>ｏ</b>魯扈抵突<b>ｏ</b>不識人情強欲抑制<b>ｏ</b>見人有善憎嫉惡之<b>ｏ</b>無義<b>ｏ</b>無禮<b>ｏ</b>無所顧錄<b>ｏ</b>自用職當不可諫曉<b>ｏ</b>六親眷屬所資有無不能憂念<b>ｏ</b>不惟父母之恩<b>ｏ</b>不存師友之義<b>ｏ</b>心常念惡<b>ｏ</b>口常言惡<b>ｏ</b>身常行惡<b>ｏ</b>曾無一善<b>ｏ</b>不信先聖諸佛經法<b>ｏ</b>不信行道可得度世<b>ｏ</b>不信死後神明更生<b>ｏ</b>不信作善得善為惡得惡<b>ｏ</b>欲殺真人<b>ｏ</b>鬪亂眾僧<b>ｏ</b>欲害父母<b>ｏ</b>兄弟<b>ｏ</b>眷屬<b>ｏ</b>六親憎惡願令其死<br>
			<br>
			如是世人心意俱然<b>ｏ</b>愚癡曚昧而自以智慧<b>ｏ</b>不知生所從來<b>ｏ</b>死所趣向<b>ｏ</b>不仁<b>ｏ</b>不順<b>ｏ</b>逆惡天地<b>ｏ</b>而於其中悕望僥倖<b>ｏ</b>欲求長生<b>ｏ</b>會當歸死<b>ｏ</b>慈心教誨令其念善<b>ｏ</b>開示生死善惡之趣自然有是<b>ｏ</b>而不信之<b>ｏ</b>苦心與語無益其人<b>ｏ</b>心中閉塞意不開解<b>ｏ</b>大命將終悔懼交至<b>ｏ</b>不豫修善臨窮方悔<b>ｏ</b>悔之於後將何及乎<b>ｏ</b>天地之間五道分明<b>ｏ</b>恢廓窈冥浩浩茫茫<b>ｏ</b>善惡報應禍福相承<b>ｏ</b>身自當之無誰代者<br>
			<br>
			數之自然應其所行<b>ｏ</b>殃咎追命無得縱捨<b>ｏ</b>善人行善<b>ｏ</b>從樂入樂<b>ｏ</b>從明入明<b>ｏ</b>惡人行惡<b>ｏ</b>從苦入苦<b>ｏ</b>從冥入冥<b>ｏ</b>誰能知者<b>ｏ</b>獨佛知耳<b>ｏ</b>教語開示<b>ｏ</b>信用者少<b>ｏ</b>生死不休<b>ｏ</b>惡道不絕<b>ｏ</b>如是<b>ｏ</b>世人難可具盡<b>ｏ</b>故有自然三塗無量苦惱<b>ｏ</b>展轉其中<b>ｏ</b>世世累劫無有出期<b>ｏ</b>難得解脫<b>ｏ</b>痛不可言<b>ｏ</b>是為五大惡<b>ｏ</b>五痛<b>ｏ</b>五燒<b>ｏ</b>勤苦如是<br>
			<br>
			譬如大火焚燒人身<b>ｏ</b>人能於中一心制意<b>ｏ</b>端身正念<b>ｏ</b>言行相副<b>ｏ</b>所作至誠<b>ｏ</b>所語如語<b>ｏ</b>心口不轉<b>ｏ</b>獨作諸善<b>ｏ</b>不為眾惡者<b>ｏ</b>身獨度脫<b>ｏ</b>獲其福德度世上天泥洹之道<b>ｏ</b>是為五大善也<br>
			<br>
			佛告彌勒<b>ｏ</b>吾語汝等<b>ｏ</b>是世五惡勤苦若此<b>ｏ</b>五痛<b>ｏ</b>五燒展轉相生<b>ｏ</b>但作眾惡不修善本<b>ｏ</b>皆悉自然入諸惡趣<b>ｏ</b>或其今世先被殃病<b>ｏ</b>求死不得<b>ｏ</b>求生不得<b>ｏ</b>罪惡所招示眾見之<b>ｏ</b>身死隨行入三惡道<b>ｏ</b>苦毒無量自相燋然<b>ｏ</b>至其久後共作怨結<b>ｏ</b>從小微起遂成大惡<b>ｏ</b>皆由貪著財色<b>ｏ</b>不能施慧<b>ｏ</b>癡欲所迫<b>ｏ</b>隨心思想<b>ｏ</b>煩惱結縛無有解已<b>ｏ</b>厚己諍利無所省錄<b>ｏ</b>富貴榮華當時快意<b>ｏ</b>不能忍辱不務修善<b>ｏ</b>威勢無幾隨以磨滅<b>ｏ</b>身生勞苦久後大劇<b>ｏ</b>天道施張自然糺舉<b>ｏ</b>綱紀羅網上下相應<b>ｏ</b>焭焭忪忪當入其中<b>ｏ</b>古今有是<b>ｏ</b>痛哉可傷<br>
			<br>
			佛語彌勒<b>ｏ</b>世間如是<b>ｏ</b>佛皆哀之<b>ｏ</b>以威神力摧滅眾惡<b>ｏ</b>悉令就善棄捐所思<b>ｏ</b>奉持經戒<b>ｏ</b>受行道法<b>ｏ</b>無所違失<b>ｏ</b>終得度世泥洹之道<br>
			<br>
			佛言<b>ｏ</b>汝今諸天人民及後世人<b>ｏ</b>得佛經語當熟思之<b>ｏ</b>能於其中端心正行<b>ｏ</b>主上為善<b>ｏ</b>率化其下<b>ｏ</b>轉相勅令各自端守<b>ｏ</b>尊聖敬善<b>ｏ</b>仁慈博愛<b>ｏ</b>佛語教誨無敢虧負<b>ｏ</b>當求度世拔斷生死眾惡之本<b>ｏ</b>永離三塗無量憂畏苦痛之道<b>ｏ</b>汝等於是廣殖德本<b>ｏ</b>布恩施慧<b>ｏ</b>勿犯道禁<b>ｏ</b>忍辱<b>ｏ</b>精進<b>ｏ</b>一心<b>ｏ</b>智慧轉相教化<br>
			<br>
			為德立善<b>ｏ</b>正心正意<b>ｏ</b>齋戒清淨一日一夜<b>ｏ</b>勝在無量壽國為善百歲<b>ｏ</b>所以者何<b>ｏ</b>彼佛國土無為自然<b>ｏ</b>皆積眾善<b>ｏ</b>無毛髮之惡<b>ｏ</b>於此修善十日十夜<b>ｏ</b>勝於他方諸佛國中為善千歲<b>ｏ</b>所以者何<b>ｏ</b>他方佛國為善者多<b>ｏ</b>為惡者少<b>ｏ</b>福德自然<b>ｏ</b>無造惡之地<b>ｏ</b>唯此間多惡無有自然<b>ｏ</b>勤苦求欲轉相欺殆<b>ｏ</b>心勞形困飲苦食毒<b>ｏ</b>如是怱務未甞寧息<b>ｏ</b>吾哀汝等天人之類<b>ｏ</b>苦心誨喻教令修善<b>ｏ</b>隨器開導授與經法<b>ｏ</b>莫不承用<b>ｏ</b>在意所願皆令得道<b>ｏ</b>佛所遊履<b>ｏ</b>國邑丘聚靡不蒙化<b>ｏ</b>天下和順<b>ｏ</b>日月清明<b>ｏ</b>風雨以時<b>ｏ</b>災厲不起<b>ｏ</b>國豐民安<b>ｏ</b>兵戈無用<b>ｏ</b>崇德興仁<b>ｏ</b>務修禮讓<br>
			<br>
			佛言<b>ｏ</b>我哀愍汝等諸天人民<b>ｏ</b>甚於父母念子<b>ｏ</b>今吾於此世作佛<b>ｏ</b>降化五惡<b>ｏ</b>消除五痛<b>ｏ</b>絕滅五燒<b>ｏ</b>以善攻惡<b>ｏ</b>拔生死之苦<b>ｏ</b>令獲五德<b>ｏ</b>昇無為之安<b>ｏ</b>吾去世後經道漸滅<b>ｏ</b>人民諂偽復為眾惡<b>ｏ</b>五燒<b>ｏ</b>五痛還如前法<b>ｏ</b>久後轉劇不可悉說<b>ｏ</b>我但為汝略言之耳<br>
			<br>
			佛告彌勒<b>ｏ</b>汝等各善思之<b>ｏ</b>轉相教誡<b>ｏ</b>如佛經法<b>ｏ</b>無得犯也<br>
			<br>
			於是<b>ｏ</b>彌勒菩薩合掌白言<b>ｏ</b>佛所說甚善<b>ｏ</b>世人實爾<b>ｏ</b>如來普慈哀愍悉令度脫<b>ｏ</b>受佛重誨不敢違失<br>
			<br>
			佛告阿難<b>ｏ</b>汝起更整衣服<b>ｏ</b>合掌恭敬<b>ｏ</b>禮無量壽佛<b>ｏ</b>十方國土諸佛如來<b>ｏ</b>常共稱揚讚歎彼佛<b>ｏ</b>無著無閡<br>
			<br>
			於是<b>ｏ</b>阿難起整衣服<b>ｏ</b>正身西向<b>ｏ</b>恭敬合掌<b>ｏ</b>五體投地禮無量壽佛<b>ｏ</b>白言<b>ｏ</b>世尊<b>ｏ</b>願見彼佛安樂國土及諸菩薩聲聞大眾<br>
			<br>
			說是語已<b>ｏ</b>即時無量壽佛放大光明<b>ｏ</b>普照一切諸佛世界<b>ｏ</b>金剛圍山<b>ｏ</b>須彌山王<b>ｏ</b>大小諸山<b>ｏ</b>一切所有皆同一色<b>ｏ</b>譬如劫水彌滿世界<b>ｏ</b>其中萬物沈沒不現<b>ｏ</b>滉瀁浩汗唯見大水<b>ｏ</b>彼佛光明亦復如是<b>ｏ</b>聲聞<b>ｏ</b>菩薩一切光明皆悉隱蔽<b>ｏ</b>唯見佛光明耀顯赫<br>
			<br>
			爾時<b>ｏ</b>阿難即見無量壽佛<b>ｏ</b>威德巍巍如須彌山王<b>ｏ</b>高出一切諸世界上<b>ｏ</b>相好光明靡不照耀<b>ｏ</b>此會四眾一時悉見<b>ｏ</b>彼見此土亦復如是<br>
			<br>
			爾時<b>ｏ</b>佛告阿難及慈氏菩薩<b>ｏ</b>汝見彼國<b>ｏ</b>從地已上至淨居天<b>ｏ</b>其中所有微妙嚴淨自然之物<b>ｏ</b>為悉見不<br>
			<br>
			阿難對曰<b>ｏ</b>唯然<b>ｏ</b>已見<br>
			<br>
			汝寧復聞無量壽佛大音宣布一切世界化眾生不<br>
			<br>
			阿難對曰<b>ｏ</b>唯然<b>ｏ</b>已聞<br>
			<br>
			彼國人民乘百千由旬七寶宮殿無所障閡<b>ｏ</b>遍至十方供養諸佛<b>ｏ</b>汝復見不<br>
			<br>
			對曰<b>ｏ</b>已見<br>
			<br>
			彼國人民有胎生者<b>ｏ</b>汝復見不<br>
			<br>
			對曰<b>ｏ</b>已見<br>
			<br>
			其胎生者所處宮殿<b>ｏ</b>或百由旬或五百由旬<b>ｏ</b>各於其中受諸快樂<b>ｏ</b>如忉利天<b>ｏ</b>亦皆自然<br>
			<br>
			爾時<b>ｏ</b>慈氏菩薩白佛言<b>ｏ</b>世尊<b>ｏ</b>何因何緣彼國人民胎生化生<br>
			<br>
			佛告慈氏<b>ｏ</b>若有眾生以疑惑心修諸功德<b>ｏ</b>願生彼國<b>ｏ</b>不了佛智<b>ｏ</b>不思議智<b>ｏ</b>不可稱智<b>ｏ</b>大乘廣智<b>ｏ</b>無等無倫最上勝智<b>ｏ</b>於此諸智疑惑不信<b>ｏ</b>然猶信罪福<b>ｏ</b>修習善本<b>ｏ</b>願生其國<b>ｏ</b>此諸眾生生彼宮殿<b>ｏ</b>壽五百歲<b>ｏ</b>常不見佛<b>ｏ</b>不聞經法<b>ｏ</b>不見菩薩聲聞聖眾<b>ｏ</b>是故於彼國土謂之胎生<b>ｏ</b>若有眾生明信佛智乃至勝智<b>ｏ</b>作諸功德信心迴向<b>ｏ</b>此諸眾生於七寶華中自然化生<b>ｏ</b>加趺而坐<b>ｏ</b>須臾之頃<b>ｏ</b>身相光明<b>ｏ</b>智慧功德如諸菩薩具足成就<br>
			<br>
			復次<b>ｏ</b>慈氏<b>ｏ</b>他方諸大菩薩發心欲見無量壽佛<b>ｏ</b>恭敬供養及諸菩薩聲聞之眾<b>ｏ</b>彼菩薩等命終得生無量壽國<b>ｏ</b>於七寶華中自然化生<b>ｏ</b>彌勒當知<b>ｏ</b>彼化生者智慧勝故<b>ｏ</b>其胎生者皆無智慧<b>ｏ</b>於五百歲中常不見佛<b>ｏ</b>不聞經法<b>ｏ</b>不見菩薩諸聲聞眾<b>ｏ</b>無由供養於佛<b>ｏ</b>不知菩薩法式<b>ｏ</b>不得修習功德<b>ｏ</b>當知此人宿世之時無有智慧<b>ｏ</b>疑惑所致<br>
			<br>
			佛告彌勒<b>ｏ</b>譬如轉輪聖王別有宮室<b>ｏ</b>七寶莊飾<b>ｏ</b>張設床帳<b>ｏ</b>懸諸繒幡<b>ｏ</b>若有諸小王子得罪於王<b>ｏ</b>輒內彼宮中<b>ｏ</b>繫以金鎖<b>ｏ</b>供給飲食<b>ｏ</b>衣服<b>ｏ</b>床蓐<b>ｏ</b>華香<b>ｏ</b>伎樂<b>ｏ</b>如轉輪王無所乏少<b>ｏ</b>於意云何<b>ｏ</b>此諸王子寧樂彼處不<br>
			<br>
			對曰<b>ｏ</b>不也<b>ｏ</b>但種種方便求諸大力欲自勉出<br>
			<br>
			佛告彌勒<b>ｏ</b>此諸眾生亦復如是<b>ｏ</b>以疑惑佛智生彼宮殿<b>ｏ</b>無有刑罰乃至一念惡事<b>ｏ</b>但於五百歲中不見三寶<b>ｏ</b>不得供養修諸善本<b>ｏ</b>以此為苦<b>ｏ</b>雖有餘樂猶不樂彼處<b>ｏ</b>若此眾生識其本罪<b>ｏ</b>深自悔責求離彼處<b>ｏ</b>即得如意<b>ｏ</b>往詣無量壽佛所恭敬供養<b>ｏ</b>亦得遍至無量無數諸如來所修諸功德<b>ｏ</b>彌勒當知<b>ｏ</b>其有菩薩生疑惑者<b>ｏ</b>為失大利<b>ｏ</b>是故<b>ｏ</b>應當明信諸佛無上智慧<br>
			<br>
			彌勒菩薩白佛言<b>ｏ</b>世尊<b>ｏ</b>於此世界有幾所不退菩薩生彼佛國<br>
			<br>
			佛告彌勒<b>ｏ</b>於此世界有六十七億不退菩薩往生彼國<b>ｏ</b>一一菩薩已曾供養無數諸佛<b>ｏ</b>次如彌勒者也<b>ｏ</b>諸小行菩薩及修習少功德者不可稱計<b>ｏ</b>皆當往生<br>
			<br>
			佛告彌勒<b>ｏ</b>不但我剎諸菩薩等往生彼國<b>ｏ</b>他方佛土亦復如是<b>ｏ</b>其第一佛名曰遠照<b>ｏ</b>彼有百八十億菩薩皆當往生<b>ｏ</b>其第二佛名曰寶藏<b>ｏ</b>彼有九十億菩薩皆當往生<b>ｏ</b>其第三佛名曰無量音<b>ｏ</b>彼有二百二十億菩薩皆當往生<b>ｏ</b>其第四佛名曰甘露味<b>ｏ</b>彼有二百五十億菩薩皆當往生<b>ｏ</b>其第五佛名曰龍勝<b>ｏ</b>彼有十四億菩薩皆當往生<b>ｏ</b>其第六佛名曰勝力<b>ｏ</b>彼有萬四千菩薩皆當往生<b>ｏ</b>其第七佛名曰師子<b>ｏ</b>彼有五百億菩薩皆當往生<b>ｏ</b>其第八佛名曰離垢光<b>ｏ</b>彼有八十億菩薩皆當往生<b>ｏ</b>其第九佛名曰德首<b>ｏ</b>彼有六十億菩薩皆當往生<b>ｏ</b>其第十佛名曰妙德山<b>ｏ</b>彼有六十億菩薩皆當往生<b>ｏ</b>其第十一佛名曰人王<b>ｏ</b>彼有十億菩薩皆當往生<b>ｏ</b>其第十二佛名曰無上華<b>ｏ</b>彼有無數不可稱計諸菩薩眾<b>ｏ</b>皆不退轉<b>ｏ</b>智慧勇猛<b>ｏ</b>已曾供養無量諸佛<b>ｏ</b>於七日中即能攝取百千億劫大士所修堅固之法<b>ｏ</b>斯等菩薩皆當往生<b>ｏ</b>其第十三佛名曰無畏<b>ｏ</b>彼有七百九十億大菩薩眾<b>ｏ</b>諸小菩薩及比丘等不可稱計皆當往生<br>
			<br>
			佛語彌勒<b>ｏ</b>不但此十四佛國中諸菩薩等當往生也<b>ｏ</b>十方世界無量佛國其往生者亦復如是<b>ｏ</b>甚多無數<b>ｏ</b>我但說十方諸佛名號及菩薩<b>ｏ</b>比丘生彼國者<b>ｏ</b>晝夜一劫尚未能竟<b>ｏ</b>我今為汝略說之耳<br>
			<br>
			佛語彌勒<b>ｏ</b>其有得聞彼佛名號<b>ｏ</b>歡喜踊躍<b>ｏ</b>乃至一念<b>ｏ</b>當知此人為得大利<b>ｏ</b>則是具足無上功德<b>ｏ</b>是故<b>ｏ</b>彌勒<b>ｏ</b>設有大火充滿三千大千世界<b>ｏ</b>要當過此<b>ｏ</b>聞是經法<b>ｏ</b>歡喜信樂<b>ｏ</b>受持讀誦<b>ｏ</b>如說修行<b>ｏ</b>所以者何<b>ｏ</b>多有菩薩欲聞此經而不能得<b>ｏ</b>若有眾生聞此經者<b>ｏ</b>於無上道終不退轉<b>ｏ</b>是故應當專心信受持誦說行<b>ｏ</b>吾今為諸眾生說此經法<b>ｏ</b>令見無量壽佛及其國土一切所有<b>ｏ</b>所當為者皆可求之<b>ｏ</b>無得以我滅度之後復生疑惑<b>ｏ</b>當來之世經道滅盡<b>ｏ</b>我以慈悲哀愍特留此經止住百歲<b>ｏ</b>其有眾生值斯經者<b>ｏ</b>隨意所願皆可得度<br>
			<br>
			佛語彌勒<b>ｏ</b>如來興世難值難見<b>ｏ</b>諸佛經道難得難聞<b>ｏ</b>菩薩勝法諸波羅蜜得聞亦難<b>ｏ</b>遇善知識<b>ｏ</b>聞法能行此亦為難<b>ｏ</b>若聞斯經信樂受持<b>ｏ</b>難中之難無過此難<b>ｏ</b>是故我法<b>ｏ</b>如是作<b>ｏ</b>如是說<b>ｏ</b>如是教<b>ｏ</b>應當信順<b>ｏ</b>如法修行<br>
			<br>
			爾時<b>ｏ</b>世尊說此經法<b>ｏ</b>無量眾生皆發無上正覺之心<b>ｏ</b>萬二千那由他人得清淨法眼<b>ｏ</b>二十二億諸天人民得阿那含<b>ｏ</b>八十萬比丘漏盡意解<b>ｏ</b>四十億菩薩得不退轉<b>ｏ</b>以弘誓功德而自莊嚴<b>ｏ</b>於將來世當成正覺<b>ｏ</b>爾時<b>ｏ</b>三千大千世界六種震動<b>ｏ</b>大光普照十方國土<b>ｏ</b>百千音樂自然而作<b>ｏ</b>無量妙華芬芬而降<br>
			<br>
			佛說經已<b>ｏ</b>彌勒菩薩及十方來諸菩薩眾<b>ｏ</b>長老阿難<b>ｏ</b>諸大聲聞<b>ｏ</b>一切大眾<b>ｏ</b>聞佛所說靡不歡喜
		</p>
	</section>
</article>