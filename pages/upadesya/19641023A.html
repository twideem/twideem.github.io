<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>大乘離文字普光明藏經</h1>
	</header>
	<hr>
	<section>
		<h2>大唐天竺三藏地婆訶羅譯</h2>
		<p>
			如是我聞<br>
			<br>
			一時<b>ｏ</b>佛在王舍城耆闍崛山中<b>ｏ</b>與大菩薩無量百千億那由他數<b>ｏ</b>皆是大智精進善巧<b>ｏ</b>證無言法獲妙辯才<b>ｏ</b>是處非處不相違反<b>ｏ</b>善調身心具諸解脫<b>ｏ</b>常遊三昧不捨大悲<b>ｏ</b>慚愧為身智慧為首<b>ｏ</b>多所饒益如大寶洲<b>ｏ</b>了知諸法善不善相<b>ｏ</b>不著文字而有言說<b>ｏ</b>於真俗門洞達無礙<b>ｏ</b>深明實際不住其中<b>ｏ</b>善能分別而無所受<b>ｏ</b>雖厭生死常護世間<b>ｏ</b>周遍十方有大名稱<b>ｏ</b>於真妙藏寂然宴息<b>ｏ</b>雖現受身永出三界<b>ｏ</b>而行諸有勉濟眾生<b>ｏ</b>平等教誨志常賢善<b>ｏ</b>平等憐愍心無染著<b>ｏ</b>能令自他莫不清淨<b>ｏ</b>成就如是無量功德<b>ｏ</b>其名曰<b>ｏ</b>勝思惟菩薩<b>ｏ</b>法震音菩薩<b>ｏ</b>妙身菩薩<b>ｏ</b>法輞菩薩<b>ｏ</b>辯積菩薩<b>ｏ</b>持地菩薩<b>ｏ</b>持世菩薩<b>ｏ</b>大名稱菩薩<b>ｏ</b>具諸辯菩薩<b>ｏ</b>千容相菩薩<b>ｏ</b>功德山菩薩<b>ｏ</b>蓮華眼菩薩<b>ｏ</b>蓮華面菩薩<b>ｏ</b>珠髻菩薩<b>ｏ</b>妙音菩薩<b>ｏ</b>如是等菩薩摩訶薩<b>ｏ</b>皆如童子色相端嚴<b>ｏ</b>於此眾中而為上首<b>ｏ</b>爾時觀自在菩薩與恒河沙等紹尊位者諸菩薩俱<b>ｏ</b>殊勝見菩薩與無央數天帝釋俱<b>ｏ</b>虛空藏菩薩與無量菩薩及無量四天王眾俱<b>ｏ</b>大勢至菩薩與無量億梵天眾俱<b>ｏ</b>遍吉祥菩薩與無量婇女俱<b>ｏ</b>普賢菩薩<b>ｏ</b>不空見菩薩<b>ｏ</b>星宿王菩薩<b>ｏ</b>離疑菩薩<b>ｏ</b>息諸蓋菩薩<b>ｏ</b>藥王菩薩<b>ｏ</b>藥上菩薩<b>ｏ</b>各與無量菩薩眾俱<b>ｏ</b>其中亦有無量諸佛自變其身作菩薩像<b>ｏ</b>尊者舍利弗<b>ｏ</b>摩訶目乾連<b>ｏ</b>摩訶迦葉<b>ｏ</b>如是等大阿羅漢<b>ｏ</b>各與無量聲聞眾俱<b>ｏ</b>那羅延等無量天眾<b>ｏ</b>乃至恒沙國土日月諸天<b>ｏ</b>威光照耀悉來佛所<b>ｏ</b>至佛所已<b>ｏ</b>彼天威光不能復現<b>ｏ</b>猶如聚墨對閻浮金<b>ｏ</b>婆樓那龍王<b>ｏ</b>德叉迦龍王<b>ｏ</b>阿那婆達多龍王<b>ｏ</b>美音乾闥婆王<b>ｏ</b>無擾濁迦樓羅王<b>ｏ</b>各與無量諸眷屬俱<b>ｏ</b>來入此會<b>ｏ</b>十方世界如恒河沙所有菩薩<b>ｏ</b>咸於本土啟請如來<b>ｏ</b>與諸四眾同時到此<b>ｏ</b>各持種種出過世間殊好供養<b>ｏ</b>奉上於佛諸菩薩已<b>ｏ</b>即於會中坐蓮華座<br>
			<br>
			爾時勝思惟菩薩摩訶薩從座而起<b>ｏ</b>偏袒右肩右膝著地<b>ｏ</b>合掌向佛而作是言<b>ｏ</b>世尊<b>ｏ</b>我今欲請二字之義<b>ｏ</b>惟願如來垂哀見許<b>ｏ</b>佛告勝思惟菩薩言<b>ｏ</b>善男子<b>ｏ</b>欲有問者隨汝意問<b>ｏ</b>如來不為一眾生故出現世間<b>ｏ</b>為欲利益無量眾生而出現耳<b>ｏ</b>於是勝思惟菩薩即白佛言<b>ｏ</b>世尊<b>ｏ</b>何者一法<b>ｏ</b>是諸菩薩所應永離<b>ｏ</b>何者一法<b>ｏ</b>是諸菩薩應常護持<b>ｏ</b>何者一法<b>ｏ</b>是諸如來現所覺了<b>ｏ</b>佛言<b>ｏ</b>善哉善哉<b>ｏ</b>善男子<b>ｏ</b>汝以如來威神之力<b>ｏ</b>乃能問我如是深義<b>ｏ</b>諦聽諦聽<b>ｏ</b>善思念之<b>ｏ</b>當為汝說<br>
			<br>
			善男子<b>ｏ</b>有一種法菩薩應離<b>ｏ</b>所謂欲貪<b>ｏ</b>善男子<b>ｏ</b>如是一法是諸菩薩所應永離<b>ｏ</b>善男子<b>ｏ</b>復有一法菩薩應離<b>ｏ</b>所謂瞋怒<b>ｏ</b>如是一法是諸菩薩所應永離<b>ｏ</b>善男子<b>ｏ</b>復有一法菩薩應離<b>ｏ</b>所謂愚癡<b>ｏ</b>如是一法是諸菩薩所應永離<b>ｏ</b>善男子<b>ｏ</b>復有一法菩薩應離<b>ｏ</b>所謂我取<b>ｏ</b>善男子<b>ｏ</b>復有一法菩薩應離<b>ｏ</b>所謂疑惑<b>ｏ</b>善男子<b>ｏ</b>復有一法菩薩應離<b>ｏ</b>所謂憍慢<b>ｏ</b>善男子<b>ｏ</b>復有一法菩薩應離<b>ｏ</b>所謂懈怠<b>ｏ</b>善男子<b>ｏ</b>復有一法菩薩應離<b>ｏ</b>所謂惛眠<b>ｏ</b>善男子<b>ｏ</b>復有一法菩薩應離<b>ｏ</b>所謂愛著<b>ｏ</b>善男子<b>ｏ</b>如是一法<b>ｏ</b>是諸菩薩所應永離<br>
			<br>
			善男子<b>ｏ</b>汝復問我<b>ｏ</b>何者一法<b>ｏ</b>是諸菩薩應常護持<b>ｏ</b>善男子<b>ｏ</b>謂諸菩薩非己所安不加於物<b>ｏ</b>若諸菩薩守護此法<b>ｏ</b>即是能持諸佛如來一切禁戒<b>ｏ</b>何以故<b>ｏ</b>自愛身命不應殺生<b>ｏ</b>自重資財不應偷盜<b>ｏ</b>自護妻室不應侵他<b>ｏ</b>如是等行皆名一法<b>ｏ</b>善男子<b>ｏ</b>若有敬順如來語者<b>ｏ</b>於此一法常當憶念<b>ｏ</b>何以故<b>ｏ</b>無有眾生愛樂於苦<b>ｏ</b>凡有所作悉求安樂<b>ｏ</b>乃至菩薩求阿耨多羅三藐三菩提亦為自他皆得樂故<b>ｏ</b>善男子<b>ｏ</b>以如是義我說此言<b>ｏ</b>非己所安不加於物<b>ｏ</b>如是一法是諸菩薩應常護持<br>
			<br>
			善男子<b>ｏ</b>如汝所問<b>ｏ</b>何者一法<b>ｏ</b>是諸如來現所覺了<b>ｏ</b>善男子<b>ｏ</b>無有少法是如來覺<b>ｏ</b>何以故<b>ｏ</b>如來覺者無所覺故<b>ｏ</b>善男子<b>ｏ</b>一切法無生是如來覺<b>ｏ</b>一切法無滅是如來覺<b>ｏ</b>一切法離二邊是如來覺<b>ｏ</b>一切法不實是如來覺<b>ｏ</b>善男子<b>ｏ</b>諸業自性是如來覺<b>ｏ</b>一切法從因緣生是如來覺<b>ｏ</b>因緣之法猶如電光是如來覺<b>ｏ</b>以因緣故而有諸業是如來覺<b>ｏ</b>善男子<b>ｏ</b>一切法性普光明藏是如來覺<b>ｏ</b>善男子<b>ｏ</b>何故法性名普光明藏<b>ｏ</b>善男子<b>ｏ</b>世出世智依之以生<b>ｏ</b>如母懷子<b>ｏ</b>故名為藏<b>ｏ</b>若智生時反照其本<b>ｏ</b>如是法性為般若波羅蜜之所攝藏<b>ｏ</b>是故名為普光明藏<b>ｏ</b>善男子<b>ｏ</b>一切法如幻如焰是如來覺<b>ｏ</b>善男子<b>ｏ</b>諸法實性一味解脫是如來覺<b>ｏ</b>一味解脫是即名為普光明藏<b>ｏ</b>善男子<b>ｏ</b>一相法是如來覺<b>ｏ</b>云何一相<b>ｏ</b>所謂諸法不來不去<b>ｏ</b>非因非緣<b>ｏ</b>不生不滅<b>ｏ</b>無取無捨<b>ｏ</b>不增不減<b>ｏ</b>善男子<b>ｏ</b>諸法自性本無所有不可為喻<b>ｏ</b>非是文詞之所辯說<b>ｏ</b>如是一法<b>ｏ</b>是諸如來現所覺了<br>
			<br>
			當佛說此莊嚴王離文字普光明藏法門之時<b>ｏ</b>有十地菩薩所見微塵數眾生悉發阿耨多羅三藐三菩提心<b>ｏ</b>復有如是微塵數眾生皆發聲聞辟支佛心<b>ｏ</b>復有如是微塵數眾生在地獄者皆得離苦生人天中<b>ｏ</b>無量菩薩得入初地<b>ｏ</b>無量菩薩得百千三昧<b>ｏ</b>無量眾生悉蒙利益<b>ｏ</b>無空過者<br>
			<br>
			爾時佛告羅睺羅言<b>ｏ</b>善男子<b>ｏ</b>我此法要汝當受持<b>ｏ</b>說是語時<b>ｏ</b>會中有九十億菩薩摩訶薩承佛威神即皆避座<b>ｏ</b>白佛言<b>ｏ</b>世尊<b>ｏ</b>我等誓當受持如來所說法要<b>ｏ</b>於此娑婆國土最後時中<b>ｏ</b>見有其人流通為說<b>ｏ</b>爾時四天王白佛言<b>ｏ</b>世尊<b>ｏ</b>若有能持此經典者<b>ｏ</b>我當擁護<b>ｏ</b>令其志願皆得滿足<b>ｏ</b>所以者何<b>ｏ</b>能持此經是法器故<br>
			<br>
			爾時世尊普觀眾會而作是言<b>ｏ</b>諸仁者<b>ｏ</b>我此所說甚深方廣希有法門<b>ｏ</b>非諸眾生有少善根而能聽受<b>ｏ</b>能聽受者即為承事供養於我<b>ｏ</b>亦為荷擔無上菩提<b>ｏ</b>是人當得辯才無礙<b>ｏ</b>決定生於清淨佛土<b>ｏ</b>是人臨終定得親見阿彌陀佛<b>ｏ</b>菩薩大眾而現在前<b>ｏ</b>我今在此耆闍崛山<b>ｏ</b>諸菩薩眾所共圍繞<b>ｏ</b>彼臨終時亦如是見<b>ｏ</b>當知是人即為已得無盡法藏<b>ｏ</b>當知是人得宿命智<b>ｏ</b>當知是人不墮惡道<b>ｏ</b>善男子<b>ｏ</b>我今說此一切世間難信之法<b>ｏ</b>設有眾生作五逆罪<b>ｏ</b>聞是經已書持<b>ｏ</b>讀誦<b>ｏ</b>為人解說<b>ｏ</b>所有業障咸得消除<b>ｏ</b>終不受於惡趣之苦<b>ｏ</b>斯人即為諸佛菩薩之所護念<b>ｏ</b>在在所生諸根具足<b>ｏ</b>蒙佛灌頂五眼清淨<b>ｏ</b>善男子<b>ｏ</b>取要言之<b>ｏ</b>我見是人已成佛道<br>
			<br>
			佛說此經已<b>ｏ</b>勝思惟等一切菩薩及諸聲聞天龍八部<b>ｏ</b>皆大歡喜<b>ｏ</b>信受奉行
		</p>
	</section>
</article>