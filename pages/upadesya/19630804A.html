<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>佛說法滅盡經</h1>
	</header>
	<hr>
	<section>
		<h2>僧祐錄中失譯經人名今附宋錄</h2>
		<p>
			聞如是<br>
			<br>
			一時佛在拘夷那竭國<b>ｏ</b>如來三月當般涅槃<b>ｏ</b>與諸比丘及諸菩薩<br>
			<br>
			無央數眾來詣佛所<b>ｏ</b>稽首于地<b>ｏ</b>世尊寂靜默無所說<b>ｏ</b>光明不現<b>ｏ</b>賢者阿難作禮白佛言<b>ｏ</b>世尊前後說法威光獨顯<b>ｏ</b>今大眾會光更不現<b>ｏ</b>何故如此<b>ｏ</b>其必有故<b>ｏ</b>願聞其意<br>
			<br>
			佛默不應<b>ｏ</b>如是至三<br>
			<br>
			佛告阿難<b>ｏ</b>吾涅槃後法欲滅時<b>ｏ</b>五逆濁世魔道興盛<b>ｏ</b>魔作沙門壞亂吾道<b>ｏ</b>著俗衣裳<b>ｏ</b>樂好袈裟<b>ｏ</b>五色之服<b>ｏ</b>飲酒<b>ｏ</b>噉肉<b>ｏ</b>殺生<b>ｏ</b>貪味<b>ｏ</b>無有慈心<b>ｏ</b>更相憎嫉<br>
			<br>
			時有菩薩<b>ｏ</b>辟支<b>ｏ</b>羅漢<b>ｏ</b>精進修德<b>ｏ</b>一切敬待<b>ｏ</b>人所宗向教化平等<b>ｏ</b>憐貧<b>ｏ</b>念老<b>ｏ</b>鞠育窮厄<b>ｏ</b>恒以經像令人奉事<b>ｏ</b>作諸功德<b>ｏ</b>志性恩善<b>ｏ</b>不侵害人<b>ｏ</b>損身濟物<b>ｏ</b>不自惜己<b>ｏ</b>忍辱仁和<b>ｏ</b>設有是人<b>ｏ</b>眾魔比丘咸共嫉之<b>ｏ</b>誹謗揚惡<b>ｏ</b>擯黜驅遣不令得住<br>
			<br>
			自共於後不修道德<b>ｏ</b>寺廟空荒無復修理轉就毀壞<b>ｏ</b>但貪財物<b>ｏ</b>積聚不散<b>ｏ</b>不作福德<b>ｏ</b>販賣奴婢耕田種植<b>ｏ</b>焚燒山林<b>ｏ</b>傷害眾生<b>ｏ</b>無有慈心<b>ｏ</b>奴為比丘<b>ｏ</b>婢為比丘尼<b>ｏ</b>無有道德<b>ｏ</b>婬妷濁亂<b>ｏ</b>男女不別<b>ｏ</b>令道薄淡皆由斯輩<br>
			<br>
			或避縣官依倚吾道<b>ｏ</b>求作沙門<b>ｏ</b>不修戒律<b>ｏ</b>月半月盡雖名誦戒<b>ｏ</b>厭倦懈怠不欲聽聞<b>ｏ</b>抄略前後不肯盡說<b>ｏ</b>經不誦習<b>ｏ</b>設有讀者不識字句<b>ｏ</b>為強言是<b>ｏ</b>不諮明者貢高求名<b>ｏ</b>虛顯雅步以為榮冀<b>ｏ</b>望人供養<br>
			<br>
			眾魔比丘命終之後<b>ｏ</b>精神當墮無擇地獄<b>ｏ</b>五逆罪中餓鬼<b>ｏ</b>畜生靡不經歷<b>ｏ</b>恒河沙劫罪竟乃出<b>ｏ</b>生在邊國無三寶處<br>
			<br>
			法欲滅時<b>ｏ</b>女人精進<b>ｏ</b>恒作功德<b>ｏ</b>男子懈慢<b>ｏ</b>不用法語<b>ｏ</b>眼見沙門如視糞土<b>ｏ</b>無有信心<b>ｏ</b>法將殄沒<b>ｏ</b>登爾之時諸天泣淚<b>ｏ</b>水旱不調<b>ｏ</b>五穀不熟<b>ｏ</b>疫氣流行死亡者眾<b>ｏ</b>人民勤苦<b>ｏ</b>縣官計剋<b>ｏ</b>不順道理<b>ｏ</b>皆思樂亂<b>ｏ</b>惡人轉多如海中沙<b>ｏ</b>善者甚少若一<b>ｏ</b>若二<br>
			<br>
			劫欲盡故<b>ｏ</b>日月轉短<b>ｏ</b>人命轉促<b>ｏ</b>四十頭白<b>ｏ</b>男子婬妷<b>ｏ</b>精盡夭命<b>ｏ</b>或壽六十<b>ｏ</b>男子壽短<b>ｏ</b>女人壽長<b>ｏ</b>七<b>ｏ</b>八<b>ｏ</b>九十或至百歲<br>
			<br>
			大水忽起卒至無期<b>ｏ</b>世人不信故為有常<b>ｏ</b>眾生<b>ｏ</b>雜類<b>ｏ</b>不問豪賤<b>ｏ</b>沒溺浮漂<b>ｏ</b>魚鱉食噉<br>
			<br>
			時有菩薩<b>ｏ</b>辟支<b>ｏ</b>羅漢<b>ｏ</b>眾魔驅逐不預眾會<b>ｏ</b>三乘入山福德之地<b>ｏ</b>恬怕自守以為欣快<b>ｏ</b>壽命延長<b>ｏ</b>諸天衛護月光出世<b>ｏ</b>得相遭值<b>ｏ</b>共興吾道五十二歲<br>
			<br>
			首楞嚴經<b>ｏ</b>般舟三昧先化滅去<b>ｏ</b>十二部經尋後復滅<b>ｏ</b>盡不復現<b>ｏ</b>不見文字<b>ｏ</b>沙門袈裟自然變白<br>
			<br>
			吾法滅時<b>ｏ</b>譬如油燈<b>ｏ</b>臨欲滅時光明更盛<b>ｏ</b>於是便滅<b>ｏ</b>吾法滅時亦如燈滅<b>ｏ</b>自此之後難可數說<br>
			<br>
			如是之後數千萬歲<b>ｏ</b>彌勒當下世間作佛<b>ｏ</b>天下泰平<b>ｏ</b>毒氣消除<b>ｏ</b>雨潤和適<b>ｏ</b>五穀滋茂<b>ｏ</b>樹木長大<b>ｏ</b>人長八丈<b>ｏ</b>皆壽八萬四千歲<b>ｏ</b>眾生得度不可稱計<br>
			<br>
			賢者阿難作禮白佛<b>ｏ</b>當何名斯經<b>ｏ</b>云何奉持<br>
			<br>
			佛言<b>ｏ</b>阿難<b>ｏ</b>此經名為法滅盡<b>ｏ</b>宣告一切宜令分別<b>ｏ</b>功德無量不可稱計<br>
			<br>
			四部弟子聞經<b>ｏ</b>悲慘惆悵<b>ｏ</b>皆發無上聖真道意<b>ｏ</b>悉為佛作禮而去
		</p>
	</section>
</article>