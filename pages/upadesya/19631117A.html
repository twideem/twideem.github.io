<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>佛說彌勒大成佛經</h1>
	</header>
	<hr>
	<section>
		<h2>姚秦龜茲國三藏鳩摩羅什譯</h2>
		<p>
			如是我聞<br>
			<br>
			一時<b>ｏ</b>佛住摩伽陀國波沙山（孤絕山也）<b>ｏ</b>過去諸佛常降魔處<b>ｏ</b>夏安居中<b>ｏ</b>與舍利弗經行山頂<b>ｏ</b>而說偈言<br>
			<br>
			一心善諦聽　光明大三昧<br>
			無比功德人　正爾當出世<br>
			彼人說妙法　悉皆得充足<br>
			如渴飲甘露　疾至解脫道<br>
			<br>
			時<b>ｏ</b>四部眾平治道路<b>ｏ</b>灑掃燒香<b>ｏ</b>皆悉來集<b>ｏ</b>持諸供具<b>ｏ</b>供養如來及比丘僧<b>ｏ</b>諦觀如來<b>ｏ</b>喻如孝子視於慈父<b>ｏ</b>如渴思飲<b>ｏ</b>愛念法父亦復如是<b>ｏ</b>各各同心<b>ｏ</b>欲請法王轉正法輪<b>ｏ</b>諸根不動<b>ｏ</b>心心相次<b>ｏ</b>流注向佛<b>ｏ</b>是時<b>ｏ</b>比丘<b>ｏ</b>比丘尼<b>ｏ</b>優婆塞<b>ｏ</b>優婆夷<b>ｏ</b>天<b>ｏ</b>龍<b>ｏ</b>鬼神<b>ｏ</b>乾闥婆<b>ｏ</b>阿修羅<b>ｏ</b>迦樓羅<b>ｏ</b>緊那羅<b>ｏ</b>摩睺羅伽<b>ｏ</b>人<b>ｏ</b>非人等<b>ｏ</b>各從坐起<b>ｏ</b>右遶世尊<b>ｏ</b>五體投地<b>ｏ</b>向佛泣淚<br>
			<br>
			爾時<b>ｏ</b>大智舍利弗齊整衣服<b>ｏ</b>偏袒右肩<b>ｏ</b>知法王心<b>ｏ</b>善能隨順<b>ｏ</b>學佛法王<b>ｏ</b>轉正法輪<b>ｏ</b>是佛輔臣<b>ｏ</b>持法大將<b>ｏ</b>憐愍眾生故<b>ｏ</b>欲令脫苦縛<b>ｏ</b>白佛言<b>ｏ</b>世尊<b>ｏ</b>如來向者於山頂上說偈<b>ｏ</b>讚歎第一智人<b>ｏ</b>前後經中之所未說<b>ｏ</b>此諸大眾<b>ｏ</b>心皆渴仰<b>ｏ</b>淚如盛雨<b>ｏ</b>欲聞如來說未來佛<b>ｏ</b>開甘露道<b>ｏ</b>彌勒名字<b>ｏ</b>功德<b>ｏ</b>神力<b>ｏ</b>國土莊嚴<b>ｏ</b>以何善根<b>ｏ</b>何戒<b>ｏ</b>何施<b>ｏ</b>何定<b>ｏ</b>何慧<b>ｏ</b>何等智力得見彌勒<b>ｏ</b>於何心中修八正路<br>
			<br>
			舍利弗發此問時<b>ｏ</b>百千天子<b>ｏ</b>無數梵王<b>ｏ</b>合掌恭敬<b>ｏ</b>異口同音共發是問<b>ｏ</b>白佛言<b>ｏ</b>世尊<b>ｏ</b>願使我等<b>ｏ</b>於未來世得見人中最大果報<b>ｏ</b>三界眼目光明彌勒<b>ｏ</b>普為眾生說大慈悲<b>ｏ</b>并八部眾亦皆如此<b>ｏ</b>恭敬叉手<b>ｏ</b>勸請如來<br>
			<br>
			爾時梵王與諸梵眾<b>ｏ</b>異口同音合掌讚歎<b>ｏ</b>而說頌曰<br>
			<br>
			南無滿月　具足十力　大精進將<br>
			勇猛無畏　一切智人　超出三有<br>
			成三達智　降伏四魔　身為法器<br>
			心如虛空　靜然不動　於有非有<br>
			於無非無　達解空法　世所讚歎<br>
			我等同心　一時歸依　願轉法輪<br>
			<br>
			爾時<b>ｏ</b>世尊告舍利弗<b>ｏ</b>當為汝等<b>ｏ</b>廣分別說<b>ｏ</b>諦聽<b>ｏ</b>諦聽<b>ｏ</b>善思念之<b>ｏ</b>汝等今者<b>ｏ</b>以妙善心<b>ｏ</b>欲問如來無上道業摩訶般若<b>ｏ</b>如來明見<b>ｏ</b>如觀掌中菴摩勒果<br>
			<br>
			告舍利弗<b>ｏ</b>若於過去七佛所<b>ｏ</b>得聞佛名<b>ｏ</b>禮拜供養<b>ｏ</b>以是因緣<b>ｏ</b>淨除業障<b>ｏ</b>復聞彌勒大慈根本<b>ｏ</b>得清淨心<b>ｏ</b>汝等今當一心合掌<b>ｏ</b>歸依未來大慈悲者<b>ｏ</b>我當為汝廣分別說<b>ｏ</b>彌勒佛國從於淨命<b>ｏ</b>無諸諂偽<b>ｏ</b>檀波羅蜜<b>ｏ</b>尸羅波羅蜜<b>ｏ</b>般若波羅蜜<b>ｏ</b>得不受不著<b>ｏ</b>以微妙十願大莊嚴<b>ｏ</b>得一切眾生起柔軟心<b>ｏ</b>得見彌勒大慈所攝<b>ｏ</b>生彼國土<b>ｏ</b>調伏諸根<b>ｏ</b>隨順佛化<br>
			<br>
			舍利弗<b>ｏ</b>四大海水面<b>ｏ</b>各減少三千由旬<b>ｏ</b>時閻浮提地縱廣正等十千由旬<b>ｏ</b>其地平淨如流璃鏡<b>ｏ</b>大適意華<b>ｏ</b>悅可意華<b>ｏ</b>極大香華<b>ｏ</b>優曇鉢花<b>ｏ</b>大金葉華<b>ｏ</b>七寶葉華<b>ｏ</b>白銀葉華<b>ｏ</b>華鬚柔軟狀如天繒<b>ｏ</b>生吉祥菓<b>ｏ</b>香味具足<b>ｏ</b>軟如天綿<b>ｏ</b>叢林樹華<b>ｏ</b>甘果美妙<b>ｏ</b>極大茂盛<b>ｏ</b>過於帝釋歡喜之園<b>ｏ</b>其樹高顯<b>ｏ</b>高三十里<b>ｏ</b>城邑次比<b>ｏ</b>雞飛相及<b>ｏ</b>皆由今佛種大善根<b>ｏ</b>行慈心報<b>ｏ</b>俱生彼國<b>ｏ</b>智慧威德<b>ｏ</b>五欲眾具<b>ｏ</b>快樂安隱<b>ｏ</b>亦無寒熱風火等病<b>ｏ</b>無九惱苦<b>ｏ</b>壽命具足八萬四千歲<b>ｏ</b>無有中夭<b>ｏ</b>人身悉長一十六丈<b>ｏ</b>日日常受極妙安樂<b>ｏ</b>遊深禪定以為樂器<b>ｏ</b>唯有三病<b>ｏ</b>一者飲食<b>ｏ</b>二者便利<b>ｏ</b>三者衰老<b>ｏ</b>女人年五百歲爾乃行嫁<br>
			<br>
			有一大城名翅頭末<b>ｏ</b>縱廣一千二百由旬<b>ｏ</b>高七由旬<b>ｏ</b>七寶莊嚴<b>ｏ</b>自然化生七寶樓閣<b>ｏ</b>端嚴殊妙<b>ｏ</b>莊校清淨<b>ｏ</b>於窓牖間列諸寶女<b>ｏ</b>手中皆執真珠羅網<b>ｏ</b>雜寶莊校以覆其上<b>ｏ</b>密懸寶鈴聲如天樂<b>ｏ</b>七寶行樹<b>ｏ</b>間樹渠泉<b>ｏ</b>皆七寶成<b>ｏ</b>流異色水<b>ｏ</b>更相暎發<b>ｏ</b>交橫徐逝<b>ｏ</b>不相妨礙<b>ｏ</b>其岸兩邊<b>ｏ</b>純布金沙<b>ｏ</b>街巷道陌<b>ｏ</b>廣十二里<b>ｏ</b>悉皆清淨<b>ｏ</b>猶如天園<b>ｏ</b>掃灑清淨<br>
			<br>
			有大龍王<b>ｏ</b>名多羅尸棄<b>ｏ</b>福德威力皆悉具足<b>ｏ</b>其池近城<b>ｏ</b>龍王宮殿<b>ｏ</b>如七寶樓<b>ｏ</b>顯現于外<b>ｏ</b>常於夜半化作人像<b>ｏ</b>以吉祥瓶盛香色水<b>ｏ</b>灑淹塵土<b>ｏ</b>其地潤澤<b>ｏ</b>譬如油塗<b>ｏ</b>行人往來無有塵坌<br>
			<br>
			是時世人福德所致<b>ｏ</b>巷陌處處有明珠柱<b>ｏ</b>光喻於日四方各照八十由旬<b>ｏ</b>純黃金色<b>ｏ</b>其光照燿<b>ｏ</b>晝夜無異<b>ｏ</b>燈燭之明<b>ｏ</b>猶若聚墨<b>ｏ</b>香風時來<b>ｏ</b>吹明珠柱<b>ｏ</b>雨寶瓔珞<b>ｏ</b>眾人皆用<b>ｏ</b>服者自然如三禪樂<b>ｏ</b>處處皆有金銀<b>ｏ</b>珍寶<b>ｏ</b>摩尼珠等<b>ｏ</b>積用成山<b>ｏ</b>寶山放光普照城內<b>ｏ</b>人民遇者<b>ｏ</b>皆悉歡喜<b>ｏ</b>發菩提心<br>
			<br>
			有大夜叉神<b>ｏ</b>名跋陀婆羅賒塞迦（秦言善教）<b>ｏ</b>晝夜擁護翅頭末城及諸人民<b>ｏ</b>灑掃清淨<b>ｏ</b>設有便利<b>ｏ</b>地裂受之<b>ｏ</b>受已還合<b>ｏ</b>生赤蓮華以蔽穢氣<br>
			<br>
			時世人民若年衰老<b>ｏ</b>自然行詣山林樹下<b>ｏ</b>安樂淡泊<b>ｏ</b>念佛取盡<b>ｏ</b>命終多生大梵天上及諸佛前<br>
			<br>
			其土安隱<b>ｏ</b>無有怨賊劫竊之患<b>ｏ</b>城邑聚落無閉門者<b>ｏ</b>亦無衰惱<b>ｏ</b>水火<b>ｏ</b>刀兵及諸飢饉毒害之難<b>ｏ</b>人常慈心<b>ｏ</b>恭敬和順<b>ｏ</b>調伏諸根<b>ｏ</b>如子愛父<b>ｏ</b>如母愛子<b>ｏ</b>語言謙遜<b>ｏ</b>皆由彌勒慈心訓導<b>ｏ</b>持不殺戒<b>ｏ</b>不噉肉故<b>ｏ</b>以此因緣生彼國者<b>ｏ</b>諸根恬靜<b>ｏ</b>面貌端正<b>ｏ</b>威相具足<b>ｏ</b>如天童子<br>
			<br>
			復有八萬四千眾寶小城以為眷屬<b>ｏ</b>翅頭末城最處其中<b>ｏ</b>男女大小雖遠若近<b>ｏ</b>佛神力故<b>ｏ</b>兩得相見<b>ｏ</b>無所障礙<b>ｏ</b>夜光摩尼如意珠華<b>ｏ</b>遍滿世界<b>ｏ</b>雨七寶花鉢<b>ｏ</b>頭摩華<b>ｏ</b>優鉢羅華<b>ｏ</b>拘物頭華<b>ｏ</b>分陀利華<b>ｏ</b>曼陀羅華<b>ｏ</b>摩訶曼陀羅花<b>ｏ</b>曼殊沙花<b>ｏ</b>摩訶曼殊沙華<b>ｏ</b>彌布其地<b>ｏ</b>或復風吹迴旋空中<br>
			<br>
			時<b>ｏ</b>彼國界城邑聚落<b>ｏ</b>園林浴池<b>ｏ</b>泉河流沼<b>ｏ</b>自然而有八功德水<b>ｏ</b>命命之鳥<b>ｏ</b>鵝<b>ｏ</b>鴨<b>ｏ</b>鴛鴦<b>ｏ</b>孔雀<b>ｏ</b>鸚鵡<b>ｏ</b>翡翠<b>ｏ</b>舍利<b>ｏ</b>美音<b>ｏ</b>鳩鵰<b>ｏ</b>羅耆婆闍婆<b>ｏ</b>快見鳥等<b>ｏ</b>出妙音聲<b>ｏ</b>復有異類妙音之鳥<b>ｏ</b>不可稱數<b>ｏ</b>遊集林池<b>ｏ</b>金色無垢淨光明華<b>ｏ</b>無憂淨慧日光明華<b>ｏ</b>鮮白七日香華<b>ｏ</b>瞻蔔六色香華<b>ｏ</b>百千萬種水陸生華<b>ｏ</b>青色青光<b>ｏ</b>黃色黃光<b>ｏ</b>赤色赤光<b>ｏ</b>白色白光<b>ｏ</b>香淨無比<b>ｏ</b>晝夜常生<b>ｏ</b>終無萎時<b>ｏ</b>有如意果樹<b>ｏ</b>香美無比<b>ｏ</b>充滿國界<b>ｏ</b>香樹金光生寶山間<b>ｏ</b>充滿國界<b>ｏ</b>出適意香<b>ｏ</b>普熏一切<br>
			<br>
			爾時<b>ｏ</b>閻浮提中常有好香<b>ｏ</b>譬若香山<b>ｏ</b>流水美好<b>ｏ</b>味甘除患<b>ｏ</b>雨澤隨時<b>ｏ</b>天園成熟<b>ｏ</b>香美稻種<b>ｏ</b>天神力故<b>ｏ</b>一種七穫<b>ｏ</b>用功甚少<b>ｏ</b>所收甚多<b>ｏ</b>穀稼滋茂<b>ｏ</b>無有草穢<b>ｏ</b>眾生福德本事果報<b>ｏ</b>入口銷化<b>ｏ</b>百味具足<b>ｏ</b>香美無比氣力充實<br>
			<br>
			其國爾時有轉輪聖王<b>ｏ</b>名曰穰佉<b>ｏ</b>有四種兵<b>ｏ</b>不以威武治四天下<b>ｏ</b>具三十二大人相好<b>ｏ</b>王有千子<b>ｏ</b>勇猛端正<b>ｏ</b>怨敵自伏<b>ｏ</b>王有七寶<b>ｏ</b>一<b>ｏ</b>金輪寶<b>ｏ</b>千輻轂輞皆悉具足<b>ｏ</b>二<b>ｏ</b>白象寶<b>ｏ</b>白如雪山<b>ｏ</b>七胑拄地<b>ｏ</b>嚴顯可觀猶如山王<b>ｏ</b>三<b>ｏ</b>紺馬寶<b>ｏ</b>朱鬣髦尾<b>ｏ</b>足下生華<b>ｏ</b>七寶蹄甲<b>ｏ</b>四<b>ｏ</b>神珠寶<b>ｏ</b>明顯可觀<b>ｏ</b>長於二肘<b>ｏ</b>光明雨寶<b>ｏ</b>適眾生願<b>ｏ</b>五<b>ｏ</b>玉女寶<b>ｏ</b>顏色美妙<b>ｏ</b>柔軟無骨<b>ｏ</b>六<b>ｏ</b>主藏臣<b>ｏ</b>口中吐寶<b>ｏ</b>足下雨寶<b>ｏ</b>兩手出寶<b>ｏ</b>七<b>ｏ</b>主兵臣<b>ｏ</b>—宜動身時<b>ｏ</b>四兵如雲<b>ｏ</b>從空而出<b>ｏ</b>千子七寶<b>ｏ</b>國界人民<b>ｏ</b>一切相視不懷惡意<b>ｏ</b>如母愛子<br>
			<br>
			時<b>ｏ</b>王千子各取珍寶<b>ｏ</b>於正殿前作七寶臺<b>ｏ</b>有三十重高<b>ｏ</b>十三由旬<b>ｏ</b>千頭千輪<b>ｏ</b>遊行自在<b>ｏ</b>有四大寶藏<b>ｏ</b>一一大藏<b>ｏ</b>各有四億小藏圍繞<b>ｏ</b>伊鉢多大藏<b>ｏ</b>在乾陀羅國<b>ｏ</b>般軸迦大藏<b>ｏ</b>在彌緹羅國<b>ｏ</b>賓伽羅大藏<b>ｏ</b>在須羅吒國<b>ｏ</b>穰佉大藏<b>ｏ</b>在婆羅〔木＊奈〕國古仙山處<b>ｏ</b>此四大藏<b>ｏ</b>自然開發顯大光明<b>ｏ</b>縱廣正等一千由旬<b>ｏ</b>滿中珍寶<b>ｏ</b>各有四億小藏附之<b>ｏ</b>有四大龍<b>ｏ</b>各自守護<b>ｏ</b>此四大藏及諸小藏<b>ｏ</b>自然踊出形如蓮華<b>ｏ</b>無央數人皆共往觀<b>ｏ</b>是時眾寶無守護者<b>ｏ</b>眾人見之<b>ｏ</b>心不貪著<b>ｏ</b>棄之於地<b>ｏ</b>猶如瓦石<b>ｏ</b>草木<b>ｏ</b>土塊<b>ｏ</b>時人見者<b>ｏ</b>心生厭離<b>ｏ</b>各各相謂而作是言<b>ｏ</b>如佛所說<b>ｏ</b>往昔眾生為此寶故<b>ｏ</b>共相殘害<b>ｏ</b>更相偷劫<b>ｏ</b>欺誑<b>ｏ</b>妄語<b>ｏ</b>令生死苦緣<b>ｏ</b>展轉增長<b>ｏ</b>墮大地獄<b>ｏ</b>翅頭末城<b>ｏ</b>眾寶羅網彌覆其上<b>ｏ</b>寶鈴莊嚴<b>ｏ</b>微風吹動<b>ｏ</b>其音和雅<b>ｏ</b>如扣鐘磬<b>ｏ</b>演說歸依佛<b>ｏ</b>歸依法<b>ｏ</b>歸依僧<br>
			<br>
			時<b>ｏ</b>城中有大婆羅門主<b>ｏ</b>名修梵摩<b>ｏ</b>婆羅門女名梵摩拔提<b>ｏ</b>心性和弱<b>ｏ</b>彌勒託生以為父母<b>ｏ</b>雖處胞胎如遊天宮<b>ｏ</b>放大光明塵垢不障<b>ｏ</b>身紫金色<b>ｏ</b>具三十二大丈夫相<b>ｏ</b>坐寶蓮華<b>ｏ</b>眾生視之無有厭足<b>ｏ</b>光明晃耀不可勝視<b>ｏ</b>諸天世人所未曾覩<b>ｏ</b>身力無量<b>ｏ</b>一一節力<b>ｏ</b>普勝一切大力龍象<b>ｏ</b>不可思議毛孔光明<b>ｏ</b>照耀無量<b>ｏ</b>無有障礙<b>ｏ</b>日月<b>ｏ</b>星宿<b>ｏ</b>水火珠光<b>ｏ</b>皆悉不現<b>ｏ</b>猶如埃塵<b>ｏ</b>身長釋迦牟尼佛八十肘（三十二丈）<b>ｏ</b>胷廣二十五肘（十丈）<b>ｏ</b>面長十二肘半（五丈）<b>ｏ</b>鼻高修直當于面門<b>ｏ</b>身相具足<b>ｏ</b>端正無比<b>ｏ</b>成就相好<b>ｏ</b>一一相<b>ｏ</b>八萬四千好以自莊嚴<b>ｏ</b>如鑄金像<b>ｏ</b>一一好中<b>ｏ</b>流出光明<b>ｏ</b>照千由旬<b>ｏ</b>肉眼清徹<b>ｏ</b>青白分明<b>ｏ</b>常光繞身<b>ｏ</b>面百由旬<b>ｏ</b>日月星宿<b>ｏ</b>真珠摩尼<b>ｏ</b>七寶行樹皆悉明耀<b>ｏ</b>現於佛光<b>ｏ</b>其餘眾光不復為用<b>ｏ</b>佛身高顯如黃金山<b>ｏ</b>見者自然脫三惡趣<br>
			<br>
			爾時<b>ｏ</b>彌勒諦觀世間五欲過患<b>ｏ</b>眾生受苦<b>ｏ</b>沈沒長流<b>ｏ</b>在大生死<b>ｏ</b>甚可憐愍<b>ｏ</b>自以如是正念<b>ｏ</b>觀察苦<b>ｏ</b>空<b>ｏ</b>無常<b>ｏ</b>不樂在家<b>ｏ</b>厭家迫迮<b>ｏ</b>猶如牢獄<br>
			<br>
			時蠰佉王共諸大臣國土人民<b>ｏ</b>持七寶臺<b>ｏ</b>有千寶帳及千寶軒<b>ｏ</b>千億寶鈴<b>ｏ</b>千億寶幡<b>ｏ</b>寶器千口<b>ｏ</b>寶甕千口<b>ｏ</b>奉上彌勒<b>ｏ</b>彌勒受已<b>ｏ</b>施諸婆羅門<b>ｏ</b>婆羅門受已<b>ｏ</b>即便毀壞<b>ｏ</b>各共分之<b>ｏ</b>諸婆羅門觀見彌勒能作大施<b>ｏ</b>生大奇特心<b>ｏ</b>彌勒菩薩見此寶臺須臾無常<b>ｏ</b>知有為法皆悉磨滅<b>ｏ</b>修無常想<b>ｏ</b>讚過去佛清涼甘露無常之偈<br>
			<br>
			諸行無常　是生滅法<br>
			生滅滅已　寂滅為樂<br>
			<br>
			說此偈已<b>ｏ</b>出家學道<b>ｏ</b>坐於金剛莊嚴道場<b>ｏ</b>龍花菩提樹下<b>ｏ</b>枝如寶龍<b>ｏ</b>吐百寶華<b>ｏ</b>一一花葉作七寶色<b>ｏ</b>色色異果<b>ｏ</b>適眾生意<b>ｏ</b>天上人間為無有比<b>ｏ</b>樹高五十由旬<b>ｏ</b>枝葉四布放大光明<br>
			<br>
			爾時<b>ｏ</b>彌勒與八萬四千婆羅門俱詣道場<b>ｏ</b>彌勒即自剃髮出家學道<b>ｏ</b>早起出家<b>ｏ</b>即於是日初夜降四種魔<b>ｏ</b>成阿耨多羅三藐三菩提<b>ｏ</b>即說偈言<br>
			<br>
			久念眾生苦　欲拔無由脫<br>
			今者證菩提　霍然無所礙<br>
			亦達眾生空　本性相如實<br>
			永更無憂苦　慈悲亦無緣<br>
			本為救汝等　國城及頭目<br>
			妻子與手足　施人無有數<br>
			今始得解脫　無上大寂滅<br>
			當為汝等說　廣開甘露道<br>
			如是大果報　皆從施戒慧<br>
			六種大忍生　亦從大慈悲<br>
			無染功德得<br>
			<br>
			說此偈已<b>ｏ</b>默然而住<b>ｏ</b>時諸天<b>ｏ</b>龍<b>ｏ</b>鬼神王不現其身<b>ｏ</b>而雨天花供養於佛<b>ｏ</b>三千大千世界六變震動<b>ｏ</b>佛身出光照於無量<b>ｏ</b>應可度者皆得見佛<br>
			<br>
			爾時<b>ｏ</b>釋提桓因<b>ｏ</b>護世天王<b>ｏ</b>大梵天王<b>ｏ</b>無數天子<b>ｏ</b>於花林園頭面禮足<b>ｏ</b>合掌勸請轉於法輪<br>
			<br>
			時<b>ｏ</b>彌勒佛默然受請<b>ｏ</b>告梵王言<b>ｏ</b>我於長夜受大苦惱<b>ｏ</b>修行六度<b>ｏ</b>始於今日法海滿<b>ｏ</b>建法幢<b>ｏ</b>擊法鼓<b>ｏ</b>吹法蠡<b>ｏ</b>雨法雨<b>ｏ</b>正爾當為汝等說法<b>ｏ</b>諸佛所轉八聖道輪<b>ｏ</b>諸天世人無能轉者<b>ｏ</b>其義平等直至無上<b>ｏ</b>無為寂滅<b>ｏ</b>為諸眾生斷長夜苦<b>ｏ</b>此法甚深<b>ｏ</b>難得難入<b>ｏ</b>難信難解<b>ｏ</b>一切世間無能知者<b>ｏ</b>無能見者<b>ｏ</b>洗除心垢<b>ｏ</b>得萬梵行<b>ｏ</b>說是語時<b>ｏ</b>復有他方無數百千萬億天子<b>ｏ</b>天女<b>ｏ</b>大梵天王乘天宮殿<b>ｏ</b>持天花香奉獻如來<b>ｏ</b>繞百千匝<b>ｏ</b>五體投地合掌勸請<b>ｏ</b>諸天伎樂不鼓自鳴<b>ｏ</b>時<b>ｏ</b>諸梵王異口同聲<b>ｏ</b>而說偈言<br>
			<br>
			無量無數歲　空過無有佛<br>
			眾生墮惡道　世間眼目滅<br>
			三惡道增廣　諸天路永絕<br>
			今日佛興世　三惡道殄滅<br>
			增長天人眾　願開甘露門<br>
			令眾心無著　疾疾得涅槃<br>
			我等諸梵王　聞佛出世間<br>
			今者得值佛　無上大法王<br>
			梵天宮殿盛　身光亦明顯<br>
			普為十方眾　勸請大導師<br>
			唯願開甘露　轉無上法輪<br>
			<br>
			說此偈已<b>ｏ</b>頭面作禮<b>ｏ</b>復更合掌慇懃三請<b>ｏ</b>唯願<b>ｏ</b>世尊<b>ｏ</b>轉於甚深微妙法輪<b>ｏ</b>為拔眾生苦惱根栽<b>ｏ</b>遠離三毒<b>ｏ</b>破四惡道不善之業<br>
			<br>
			爾時世尊為諸梵王<b>ｏ</b>即便微笑出五色光<b>ｏ</b>默然許之<b>ｏ</b>時諸天子無數大眾<b>ｏ</b>聞佛許可<b>ｏ</b>歡喜無量<b>ｏ</b>遍體踊躍<b>ｏ</b>譬如孝子新喪<b>ｏ</b>慈父忽然還活<b>ｏ</b>大眾歡喜亦復如是<b>ｏ</b>時諸天眾右遶世尊<b>ｏ</b>經無數匝<b>ｏ</b>敬愛無厭<b>ｏ</b>却住一面<br>
			<br>
			爾時<b>ｏ</b>大眾皆作是念<b>ｏ</b>雖復千億歲受五欲樂<b>ｏ</b>不能得免三惡道苦<b>ｏ</b>妻子財產所不能救<b>ｏ</b>世間無常<b>ｏ</b>命難久保<b>ｏ</b>我等今者<b>ｏ</b>於佛法中淨修梵行<b>ｏ</b>作是念已<b>ｏ</b>復更念言<b>ｏ</b>設受五欲經無數劫<b>ｏ</b>如無想天壽無量億歲<b>ｏ</b>與諸婇女共相娛樂<b>ｏ</b>受細滑觸<b>ｏ</b>會歸磨滅<b>ｏ</b>墮三惡道受無量苦<b>ｏ</b>所樂無幾<b>ｏ</b>猶如幻化<b>ｏ</b>蓋不足言<b>ｏ</b>入地獄時<b>ｏ</b>大火洞然<b>ｏ</b>百億萬劫受無量苦<b>ｏ</b>求脫叵得<b>ｏ</b>如此長夜<b>ｏ</b>苦厄難拔<b>ｏ</b>今日遇佛<b>ｏ</b>宜勤精進<br>
			<br>
			時穰佉王高聲唱言<br>
			<br>
			設復生天樂　會亦歸磨滅<br>
			不久墮地獄　猶如猛火聚<br>
			我等宜時速　出家學佛道<br>
			<br>
			說是語已<b>ｏ</b>時穰佉王與八萬四千大臣恭敬圍繞<b>ｏ</b>及四天王送轉輪王<b>ｏ</b>至花林園龍花樹下<b>ｏ</b>詣彌勒佛求索出家<b>ｏ</b>為佛作禮<b>ｏ</b>未舉頭頃<b>ｏ</b>鬚髮自落<b>ｏ</b>袈裟著身<b>ｏ</b>便成沙門<br>
			<br>
			時<b>ｏ</b>彌勒佛共穰佉王<b>ｏ</b>與八萬四千大臣<b>ｏ</b>諸比丘等恭敬圍繞<b>ｏ</b>并與無數天龍八部<b>ｏ</b>入翅頭末城<b>ｏ</b>足躡門閫<b>ｏ</b>娑婆世界六種震動<b>ｏ</b>閻浮提地化為金色<b>ｏ</b>翅頭末大城中央<b>ｏ</b>其地金剛<b>ｏ</b>有過去諸佛所坐金剛寶座<b>ｏ</b>自然踊出眾寶行樹<b>ｏ</b>天於空中雨大寶華<b>ｏ</b>龍王作眾伎樂<b>ｏ</b>口中吐華<b>ｏ</b>毛孔雨華<b>ｏ</b>用供養佛<b>ｏ</b>佛於此座轉正法輪<b>ｏ</b>謂是苦<b>ｏ</b>苦聖諦<b>ｏ</b>謂是集<b>ｏ</b>集聖諦<b>ｏ</b>謂是滅<b>ｏ</b>滅聖諦<b>ｏ</b>謂是道<b>ｏ</b>道聖諦<b>ｏ</b>并為演說三十七品助菩提法<b>ｏ</b>亦為宣說十二因緣<b>ｏ</b>無明緣行<b>ｏ</b>行緣識<b>ｏ</b>識緣名色<b>ｏ</b>名色緣六入<b>ｏ</b>六入緣觸<b>ｏ</b>觸緣受<b>ｏ</b>受緣愛<b>ｏ</b>愛緣取<b>ｏ</b>取緣有<b>ｏ</b>有緣生<b>ｏ</b>生緣老死憂悲苦惱等<br>
			<br>
			爾時大地六種震動<b>ｏ</b>如此音聲聞于三千大千世界<b>ｏ</b>復過是數無量無邊<b>ｏ</b>下至阿鼻地獄<b>ｏ</b>上至阿迦膩吒天<br>
			<br>
			時<b>ｏ</b>四天王各各將領無數鬼神<b>ｏ</b>高聲唱言<b>ｏ</b>佛日出時<b>ｏ</b>降法雨露<b>ｏ</b>世間眼目<b>ｏ</b>今者始開<b>ｏ</b>普令大地一切八部<b>ｏ</b>於佛有緣<b>ｏ</b>皆得聞知<b>ｏ</b>三十三天<b>ｏ</b>夜摩天<b>ｏ</b>兜率陀天<b>ｏ</b>化樂天<b>ｏ</b>他化自在天<b>ｏ</b>乃至大梵天<b>ｏ</b>各各於己所統領處高聲唱言<b>ｏ</b>佛日出世<b>ｏ</b>降注甘露<b>ｏ</b>世間眼目<b>ｏ</b>今者始開<b>ｏ</b>有緣之者<b>ｏ</b>皆悉聞知<br>
			<br>
			時<b>ｏ</b>諸龍王八部<b>ｏ</b>山神<b>ｏ</b>樹神<b>ｏ</b>藥草神<b>ｏ</b>水神<b>ｏ</b>風神<b>ｏ</b>火神<b>ｏ</b>地神<b>ｏ</b>城池神<b>ｏ</b>屋宅神等<b>ｏ</b>踊躍歡喜<b>ｏ</b>高聲唱言<br>
			<br>
			復有八萬四千諸婆羅門<b>ｏ</b>聰明大智<b>ｏ</b>於佛法中亦隨大王出家學道<b>ｏ</b>復有長者名須達那<b>ｏ</b>今須達長者是<b>ｏ</b>亦與八萬四千人俱共出家<b>ｏ</b>復有梨師達多<b>ｏ</b>富蘭那兄弟<b>ｏ</b>亦與八萬四千人俱共出家<b>ｏ</b>復有二大臣<b>ｏ</b>一名梵檀末利<b>ｏ</b>二名須曼那<b>ｏ</b>王所愛重<b>ｏ</b>亦與八萬四千人俱<b>ｏ</b>於佛法中出家學道<b>ｏ</b>轉輪王寶女名舍彌婆帝<b>ｏ</b>今之毘舍佉母是也<b>ｏ</b>亦與八萬四千婇女俱共出家<b>ｏ</b>穰佉太子名天金色<b>ｏ</b>今提婆婆那長者子是<b>ｏ</b>亦與八萬四千人俱共出家<b>ｏ</b>彌勒佛親族婆羅門子名須摩提<b>ｏ</b>利根智慧<b>ｏ</b>今欝多羅善賢比丘尼子是<b>ｏ</b>亦與六萬人俱<b>ｏ</b>於佛法中俱共出家<b>ｏ</b>穰佉王千子<b>ｏ</b>唯留一人用嗣王位<b>ｏ</b>餘九百九十九人<b>ｏ</b>亦與八萬四千人<b>ｏ</b>於佛法中俱共出家<b>ｏ</b>如是等無量億眾<b>ｏ</b>見世苦惱<b>ｏ</b>五陰熾然<b>ｏ</b>皆於彌勒佛法中俱共出家<br>
			<br>
			爾時<b>ｏ</b>彌勒佛以大慈心語諸大眾言<b>ｏ</b>汝等今者不以生天樂故<b>ｏ</b>亦復不為今世樂故<b>ｏ</b>來至我所<b>ｏ</b>但為涅槃常樂因緣<b>ｏ</b>是諸人等皆於佛法中種諸善根<b>ｏ</b>釋迦牟尼佛出五濁世<b>ｏ</b>種種呵責為汝說法<b>ｏ</b>無奈汝何<b>ｏ</b>教殖來緣<b>ｏ</b>今得見我<b>ｏ</b>我今攝受是諸人等<b>ｏ</b>或以讀誦分別決定修多羅<b>ｏ</b>毘尼<b>ｏ</b>阿毘曇<b>ｏ</b>為他演說<b>ｏ</b>讚歎義味<b>ｏ</b>不生嫉妬教於他人<b>ｏ</b>令得受持<b>ｏ</b>修諸功德來生我所<b>ｏ</b>或以衣食施人<b>ｏ</b>持戒<b>ｏ</b>智慧<b>ｏ</b>修此功德來生我所<b>ｏ</b>或以妓樂<b>ｏ</b>幡蓋<b>ｏ</b>華香燈明供養於佛<b>ｏ</b>修此功德來生我所<b>ｏ</b>或以施僧常食<b>ｏ</b>起立僧房<b>ｏ</b>四事供養<b>ｏ</b>持八戒齋修習慈心<b>ｏ</b>行此功德來生我所<b>ｏ</b>或為苦惱眾生深生慈悲<b>ｏ</b>以身代受<b>ｏ</b>令其得樂<b>ｏ</b>修此功德來生我所<b>ｏ</b>或以持戒<b>ｏ</b>忍辱<b>ｏ</b>修淨慈心<b>ｏ</b>以此功德來生我所<b>ｏ</b>或造僧祇四方無礙<b>ｏ</b>齋講設會<b>ｏ</b>供養飯食<b>ｏ</b>修此功德來生我所<b>ｏ</b>或以持戒<b>ｏ</b>多聞<b>ｏ</b>修行禪定無漏智慧<b>ｏ</b>以此功德來生我所<b>ｏ</b>或有起塔供養舍利<b>ｏ</b>念佛法身<b>ｏ</b>以此功德來生我所<b>ｏ</b>或有厄困<b>ｏ</b>貧窮<b>ｏ</b>孤獨<b>ｏ</b>繫屬於他<b>ｏ</b>王法所加<b>ｏ</b>臨當刑戮<b>ｏ</b>作八難業<b>ｏ</b>受大苦惱<b>ｏ</b>拔濟彼等令得解脫<b>ｏ</b>修此功德來生我所<b>ｏ</b>或有恩愛別離<b>ｏ</b>朋黨諍訟<b>ｏ</b>極大苦惱<b>ｏ</b>以方便力令得和合<b>ｏ</b>修此功德來生我所<br>
			<br>
			說是語已<b>ｏ</b>稱讚釋迦牟尼佛<b>ｏ</b>善哉<b>ｏ</b>善哉<b>ｏ</b>能於五濁惡世<b>ｏ</b>教化如是等百千萬億諸惡眾生<b>ｏ</b>令修善本<b>ｏ</b>來生我所<b>ｏ</b>時<b>ｏ</b>彌勒佛如是三稱讚釋迦牟尼佛<b>ｏ</b>而說偈言<br>
			<br>
			忍辱勇猛大導師　能於五濁不善世<br>
			教化成熟惡眾生　令彼修行得見佛<br>
			荷負眾生受大苦　今入常樂無為處<br>
			教彼弟子來我所　我今為汝說四諦<br>
			亦說三十七菩提　莊嚴涅槃十二緣<br>
			汝等宜當觀無為　入於空寂本無處<br>
			<br>
			說此偈已<b>ｏ</b>復更讚歎<b>ｏ</b>彼時眾生於苦惡世<b>ｏ</b>能為難事<b>ｏ</b>貪欲<b>ｏ</b>瞋恚<b>ｏ</b>愚癡<b>ｏ</b>迷惑<b>ｏ</b>短命人中<b>ｏ</b>能修持戒<b>ｏ</b>作諸功德<b>ｏ</b>甚為希有<b>ｏ</b>爾時<b>ｏ</b>眾生不識父母<b>ｏ</b>沙門<b>ｏ</b>婆羅門<b>ｏ</b>不知道法<b>ｏ</b>互相惱害<b>ｏ</b>近刀兵劫<b>ｏ</b>深著五欲<b>ｏ</b>嫉妬諂佞<b>ｏ</b>曲濁邪偽<b>ｏ</b>無憐愍心<b>ｏ</b>更相殺害<b>ｏ</b>食肉飲血<b>ｏ</b>不敬師長<b>ｏ</b>不識善友<b>ｏ</b>不知報恩<b>ｏ</b>生五濁世<b>ｏ</b>不知慚愧<b>ｏ</b>晝夜六時相續作惡<b>ｏ</b>不知厭足<b>ｏ</b>純造不善<b>ｏ</b>五逆惡聚<b>ｏ</b>魚鱗相次<b>ｏ</b>求不知厭<b>ｏ</b>九親諸族不能相濟<b>ｏ</b>善哉<b>ｏ</b>善哉<b>ｏ</b>釋迦牟尼佛<b>ｏ</b>以大方便<b>ｏ</b>深厚慈悲<b>ｏ</b>能於苦惱眾生之中<b>ｏ</b>和顏美色<b>ｏ</b>善巧智慧<b>ｏ</b>說誠實語<b>ｏ</b>示我當來<b>ｏ</b>度脫汝等<b>ｏ</b>如是導師明利智慧<b>ｏ</b>世間希有<b>ｏ</b>甚為難遇<b>ｏ</b>深心憐愍惡世眾生<b>ｏ</b>為拔苦惱<b>ｏ</b>令得安隱<b>ｏ</b>入第一義甚深法性<b>ｏ</b>釋迦牟尼三阿僧祇劫<b>ｏ</b>為汝等故<b>ｏ</b>修行難行苦行<b>ｏ</b>以頭布施<b>ｏ</b>割截耳鼻<b>ｏ</b>手足<b>ｏ</b>胑體<b>ｏ</b>受諸苦惱<b>ｏ</b>為八聖道<b>ｏ</b>平等解脫<b>ｏ</b>利汝等故<br>
			<br>
			時<b>ｏ</b>彌勒佛如是開導<b>ｏ</b>安慰無量諸眾生等<b>ｏ</b>令其歡喜<b>ｏ</b>彼時眾生<b>ｏ</b>身純是法<b>ｏ</b>心純是法<b>ｏ</b>口常說法<b>ｏ</b>福德智慧之人充滿其中<b>ｏ</b>天人恭敬<b>ｏ</b>信受渴仰<b>ｏ</b>時<b>ｏ</b>大導師各欲令彼聞於往昔苦惱之事<b>ｏ</b>復作是念<b>ｏ</b>五欲不淨<b>ｏ</b>眾苦之本<b>ｏ</b>又能除捨憂慼愁恨<b>ｏ</b>知苦樂法<b>ｏ</b>皆是無常<b>ｏ</b>為說<b>ｏ</b>色<b>ｏ</b>受<b>ｏ</b>想<b>ｏ</b>行<b>ｏ</b>識<b>ｏ</b>苦空<b>ｏ</b>無常<b>ｏ</b>無我<b>ｏ</b>說是語時<b>ｏ</b>九十六億人不受諸法<b>ｏ</b>漏盡意解<b>ｏ</b>得阿羅漢<b>ｏ</b>三明六通<b>ｏ</b>具八解脫<b>ｏ</b>三十六萬天子<b>ｏ</b>二十萬天女<b>ｏ</b>發阿耨多羅三藐三菩提心<b>ｏ</b>天龍八部中<b>ｏ</b>有得須陀洹者<b>ｏ</b>種辟支佛道因緣者<b>ｏ</b>發無上道心者<b>ｏ</b>數甚眾多不可稱計<br>
			<br>
			爾時<b>ｏ</b>彌勒佛與九十六億大比丘眾<b>ｏ</b>并穰佉王八萬四千大臣<b>ｏ</b>比丘眷屬圍繞<b>ｏ</b>如月天子諸星宿從<b>ｏ</b>出翅頭末城<b>ｏ</b>還花林園重閣講堂<b>ｏ</b>時<b>ｏ</b>閻浮提城邑聚落<b>ｏ</b>小王長者及諸四姓<b>ｏ</b>皆悉來集龍花樹下花林園中<br>
			<br>
			爾時<b>ｏ</b>世尊重說四諦<b>ｏ</b>十二因緣<b>ｏ</b>九十四億人得阿羅漢<b>ｏ</b>他方諸天及八部眾六十四億恒河沙人<b>ｏ</b>發阿耨多羅三藐三菩提心<b>ｏ</b>住不退轉<br>
			<br>
			第三大會<b>ｏ</b>九十二億人得阿羅漢<b>ｏ</b>三十四億天龍八部發三菩提心<br>
			<br>
			時<b>ｏ</b>彌勒佛說四聖諦深妙法輪<b>ｏ</b>度天人已<b>ｏ</b>將諸聲聞弟子<b>ｏ</b>天龍八部一切大眾<b>ｏ</b>入城乞食<b>ｏ</b>無量淨居天眾<b>ｏ</b>恭敬從佛入翅頭未城<b>ｏ</b>當入城時<b>ｏ</b>佛現十八種神足<b>ｏ</b>身下出水<b>ｏ</b>如摩尼珠<b>ｏ</b>化成光臺<b>ｏ</b>照十方界<b>ｏ</b>身上出火<b>ｏ</b>如須彌山<b>ｏ</b>流紫金光<b>ｏ</b>現大滿空<b>ｏ</b>化成琉璃<b>ｏ</b>大復現小<b>ｏ</b>如芥子許<b>ｏ</b>泯然不現<b>ｏ</b>於十方踊<b>ｏ</b>於十方沒<b>ｏ</b>令一切人皆如佛身<b>ｏ</b>種種神力<b>ｏ</b>無量變現<b>ｏ</b>令有緣者皆得解脫<br>
			<br>
			釋提桓因三十二輔臣與欲界諸天<b>ｏ</b>梵天王與色界諸天<b>ｏ</b>并天子天女<b>ｏ</b>脫天瓔珞及以天衣而散佛上<b>ｏ</b>時諸天衣化成花蓋<b>ｏ</b>諸天妓樂不鼓自鳴<b>ｏ</b>歌詠佛德<b>ｏ</b>密雨天花<b>ｏ</b>栴檀雜香供養於佛<b>ｏ</b>街巷道陌竪諸幢幡<b>ｏ</b>燒諸名香其煙若雲<b>ｏ</b>世尊入城時<b>ｏ</b>大梵天王<b>ｏ</b>釋提桓因<b>ｏ</b>合掌恭敬<b>ｏ</b>以偈讚佛<br>
			<br>
			正遍知者兩足尊　天人世間無與等<br>
			十力世尊甚希有　無上最勝良福田<br>
			其供養者生天上　未來解脫住涅槃<br>
			稽首無上大精進　稽首慈心大導師<br>
			<br>
			東方天王提頭賴吒<b>ｏ</b>南方天王毘樓勒叉<b>ｏ</b>西方天王毘留博叉<b>ｏ</b>北方天王毘沙門王<b>ｏ</b>與其眷屬恭敬合掌<b>ｏ</b>以清淨心讚歎世尊<br>
			<br>
			三界無有比　大悲自莊嚴<br>
			體解第一義　不見眾生性<br>
			及與諸法相　同入空寂性<br>
			善住無所有　雖行大精進<br>
			無為無足跡　我今稽首禮<br>
			慈心大導師　眾生不見佛<br>
			長夜受生死　墜墮三惡道<br>
			及作女人身　今日佛興世<br>
			拔苦施安樂　三惡道已少<br>
			女人無諂曲　皆當得止息<br>
			具足大涅槃　大悲濟苦者<br>
			施樂故出世　本為菩薩時<br>
			常施一切樂　不殺不惱他<br>
			忍心如大地　我今稽首禮<br>
			忍辱大導師　我今稽首禮<br>
			慈悲大丈夫　自免生死苦<br>
			能拔眾生厄　如火生蓮花<br>
			世間無有比<br>
			<br>
			爾時<b>ｏ</b>世尊次第乞食<b>ｏ</b>將諸比丘還至本處<b>ｏ</b>入深禪定<b>ｏ</b>七日七夜寂然不動<b>ｏ</b>彌勒佛弟子色如天色<b>ｏ</b>普皆端正<b>ｏ</b>厭生老病死<b>ｏ</b>多聞廣學<b>ｏ</b>守護法藏<b>ｏ</b>行於禪定<b>ｏ</b>得離諸欲<b>ｏ</b>如鳥出〔穀－禾＋卵〕<br>
			<br>
			爾時<b>ｏ</b>釋提桓因與欲界諸天子<b>ｏ</b>歡喜踊躍<b>ｏ</b>復說偈言<br>
			<br>
			世間所歸大導師　慧眼明淨見十方<br>
			智力功德勝諸天　名義具足福眾生<br>
			願為我等群萌類　將諸弟子詣彼山<br>
			供養無惱釋迦師　頭陀第一大弟子<br>
			我等應得見過佛　所著袈裟聞遺法<br>
			懺悔前身濁惡劫　不善惡業得清淨<br>
			<br>
			爾時<b>ｏ</b>彌勒佛與娑婆世界前身剛強眾生及諸大弟子<b>ｏ</b>俱往耆闍崛山<b>ｏ</b>到山下已<b>ｏ</b>安詳徐步<b>ｏ</b>登狼跡山<b>ｏ</b>到山頂已<b>ｏ</b>舉足大指躡於山根<b>ｏ</b>是時大地十八相動<b>ｏ</b>既至山頂<b>ｏ</b>彌勒以手兩向擘山<b>ｏ</b>如轉輪王開大城門<br>
			<br>
			爾時<b>ｏ</b>梵王持天香油灌摩訶迦葉頂<b>ｏ</b>油灌身已<b>ｏ</b>擊大楗椎<b>ｏ</b>吹大法蠡<b>ｏ</b>摩訶迦葉即從滅盡定覺<b>ｏ</b>齊整衣服<b>ｏ</b>偏袒右肩<b>ｏ</b>右膝著地<b>ｏ</b>長跪合掌<b>ｏ</b>持釋迦牟尼佛僧伽梨<b>ｏ</b>授與彌勒而作是言<b>ｏ</b>大師釋迦牟尼多陀阿伽度<b>ｏ</b>阿羅訶<b>ｏ</b>三藐三佛陀<b>ｏ</b>臨涅槃時<b>ｏ</b>以此法衣付囑於我<b>ｏ</b>令奉世尊<br>
			<br>
			時<b>ｏ</b>諸大眾各白佛言<b>ｏ</b>云何今日此山頂上有人頭蟲<b>ｏ</b>短小醜陋<b>ｏ</b>著沙門服<b>ｏ</b>而能禮拜恭敬世尊<br>
			<br>
			時<b>ｏ</b>彌勒佛訶諸大弟子<b>ｏ</b>莫輕此人<b>ｏ</b>而說偈言<br>
			<br>
			孔雀有好色　鷹鶻鷂所食<br>
			白象無量力　師子子雖小<br>
			撮食如塵土　大龍身無量<br>
			金翅鳥所搏　人身雖長大<br>
			肥白端正好　七寶瓶盛糞<br>
			污穢不可堪　此人雖短小<br>
			智慧如練金　煩惱習久盡<br>
			生死苦無餘　護法故住此<br>
			常行頭陀事　天人中最勝<br>
			苦行無與等　牟尼兩足尊<br>
			遣來至我所　汝等當一心<br>
			合掌恭敬禮<br>
			<br>
			說是偈已<b>ｏ</b>告諸比丘<b>ｏ</b>釋迦牟尼世尊<b>ｏ</b>於五濁惡世教化眾生<b>ｏ</b>千二百五十弟子中<b>ｏ</b>頭陀第一<b>ｏ</b>身體金色<b>ｏ</b>捨金色婦<b>ｏ</b>出家學道<b>ｏ</b>晝夜精進<b>ｏ</b>如救頭然<b>ｏ</b>慈愍貧苦下賤眾生<b>ｏ</b>恒福度之<b>ｏ</b>為法住世<b>ｏ</b>摩訶迦葉者<b>ｏ</b>此人是也<b>ｏ</b>說此語已<b>ｏ</b>一切大眾悉為作禮<br>
			<br>
			爾時<b>ｏ</b>彌勒持釋迦牟尼佛僧伽梨<b>ｏ</b>覆右手不遍纔掩兩指<b>ｏ</b>復覆左手亦掩兩指<b>ｏ</b>諸人怪歎<b>ｏ</b>先佛卑小<b>ｏ</b>皆由眾生貪濁憍慢之所致耳<b>ｏ</b>告摩訶迦葉言<b>ｏ</b>汝可現神足<b>ｏ</b>并說過去佛所有經法<br>
			<br>
			爾時<b>ｏ</b>摩訶迦葉踊身虛空<b>ｏ</b>作十八變<b>ｏ</b>或現大身滿虛空中<b>ｏ</b>大復現小如葶藶子<b>ｏ</b>小復現大<b>ｏ</b>身上出水<b>ｏ</b>身下出火<b>ｏ</b>履地如水<b>ｏ</b>履水如地<b>ｏ</b>坐臥空中<b>ｏ</b>身不陷墜<b>ｏ</b>東踊西沒<b>ｏ</b>西踊東沒<b>ｏ</b>南踊北沒<b>ｏ</b>北踊南沒<b>ｏ</b>邊踊中沒<b>ｏ</b>中踊邊沒<b>ｏ</b>上踊下沒<b>ｏ</b>下踊上沒<b>ｏ</b>於虛空中<b>ｏ</b>化作琉璃窟<b>ｏ</b>承佛神力<b>ｏ</b>以梵音聲<b>ｏ</b>說釋迦牟尼佛十二部經<b>ｏ</b>大眾聞已<b>ｏ</b>怪未曾有<b>ｏ</b>八十億人遠塵離垢<b>ｏ</b>於諸法中不受諸法<b>ｏ</b>得阿羅漢<b>ｏ</b>無數天人發菩提心<b>ｏ</b>繞佛三匝<b>ｏ</b>還從空下<b>ｏ</b>為佛作禮<b>ｏ</b>說有為法皆悉無常<b>ｏ</b>辭佛而退<b>ｏ</b>還耆闍崛山<b>ｏ</b>本所住處<b>ｏ</b>身上出火<b>ｏ</b>入般涅槃<b>ｏ</b>收身舍利<b>ｏ</b>山頂起塔<br>
			<br>
			彌勒佛歎言<b>ｏ</b>大迦葉比丘<b>ｏ</b>是釋迦牟尼佛於大眾中<b>ｏ</b>常所讚歎頭陀第一<b>ｏ</b>通達禪定解脫三昧<b>ｏ</b>是人雖有大神力而無高心<b>ｏ</b>能令眾生得大歡喜<b>ｏ</b>常愍下賤貧苦眾生<br>
			<br>
			彌勒佛歎大迦葉骨身言<b>ｏ</b>善哉<b>ｏ</b>大神德<b>ｏ</b>釋師子大弟子大迦葉<b>ｏ</b>於彼惡世能修其心<br>
			<br>
			爾時<b>ｏ</b>摩訶迦葉骨身即說偈言<br>
			<br>
			頭陀是寶藏　持戒為甘露<br>
			能行頭陀者　必至不死地<br>
			持戒得生天　及與涅槃樂<br>
			<br>
			說此偈已<b>ｏ</b>如琉璃水<b>ｏ</b>還入塔中<br>
			<br>
			爾時<b>ｏ</b>說法之處<b>ｏ</b>廣八十由旬<b>ｏ</b>長百由旬<b>ｏ</b>其中人眾<b>ｏ</b>若坐若立<b>ｏ</b>若近若遠<b>ｏ</b>各見佛在其前獨為說法<br>
			<br>
			彌勒佛住世六萬億歲<b>ｏ</b>憐愍眾生故<b>ｏ</b>令得法眼<b>ｏ</b>滅度之後<b>ｏ</b>諸天世人<b>ｏ</b>闍維佛身<b>ｏ</b>時轉輪王收取舍利<b>ｏ</b>於四天下<b>ｏ</b>各起八萬四千塔<b>ｏ</b>正法住世六萬歲<b>ｏ</b>像法二萬歲<b>ｏ</b>汝等宜應勤加精進<b>ｏ</b>發清淨心<b>ｏ</b>起諸善業<b>ｏ</b>得見世間燈明彌勒佛身必無疑也<br>
			<br>
			佛說語已<b>ｏ</b>尊者舍利弗<b>ｏ</b>尊者阿難<b>ｏ</b>即從座起<b>ｏ</b>為佛作禮<b>ｏ</b>胡跪合掌<b>ｏ</b>白佛言<b>ｏ</b>世尊<b>ｏ</b>當何名斯經<b>ｏ</b>云何奉持之<br>
			<br>
			佛告阿難<b>ｏ</b>汝好憶持<b>ｏ</b>普為天人分別演說<b>ｏ</b>莫作最後斷法人耶<b>ｏ</b>此法之要<b>ｏ</b>名一切眾生斷五逆種<b>ｏ</b>淨除業障<b>ｏ</b>報障<b>ｏ</b>煩惱障<b>ｏ</b>修習慈心與彌勒共行<b>ｏ</b>如是受持<b>ｏ</b>亦名一切眾生得聞彌勒佛名<b>ｏ</b>必免五濁世<b>ｏ</b>不墮惡道經<b>ｏ</b>如是受持<b>ｏ</b>亦名破惡口業<b>ｏ</b>心如蓮花<b>ｏ</b>定見彌勒佛經<b>ｏ</b>如是受持<b>ｏ</b>亦名慈心不殺<b>ｏ</b>不食肉經<b>ｏ</b>如是受持<b>ｏ</b>亦名釋迦牟尼佛以衣為信經<b>ｏ</b>如是受持<b>ｏ</b>亦名若有聞佛名<b>ｏ</b>決定得免八難經<b>ｏ</b>如是受持<b>ｏ</b>亦名彌勒成佛經<b>ｏ</b>如是受持<br>
			<br>
			佛告舍利弗<b>ｏ</b>佛滅度後<b>ｏ</b>比丘<b>ｏ</b>比丘尼<b>ｏ</b>優婆塞<b>ｏ</b>優婆夷<b>ｏ</b>天龍八部鬼神等<b>ｏ</b>得聞此經<b>ｏ</b>受持<b>ｏ</b>讀誦<b>ｏ</b>禮拜<b>ｏ</b>供養<b>ｏ</b>恭敬法師<b>ｏ</b>破一切業障<b>ｏ</b>報障<b>ｏ</b>煩惱障<b>ｏ</b>得見彌勒及賢劫千佛<b>ｏ</b>三種菩提隨願成就<b>ｏ</b>不受女人身<b>ｏ</b>正見出家<b>ｏ</b>得大解脫<br>
			<br>
			說是語已<b>ｏ</b>時諸大眾聞佛所說<b>ｏ</b>皆大歡喜<b>ｏ</b>禮佛而退
		</p>
	</section>
</article>