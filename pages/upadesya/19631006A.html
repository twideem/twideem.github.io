<!DOCTYPE html>
<meta charset='UTF-8'>
<title>/</title>
<link href='../../styles/layout.css' rel='stylesheet'>
<style>
	section *{font-family:標楷體;font-size:22px;line-height:140%}
	article,hr{background-color:#deb887;border-color:#100c08}
	b,footer p,ins{color:#e34234;font-family:Monospace}
	body,nav,nav a:active,nav a:link,nav a:visited,span{background-color:#d2b48c;color:#100c08}
	nav a:hover{color:#e34234}
</style>
<script src='../../scripts/core.js'></script>
<article>
	<header>
		<h1>大方廣圓覺修多羅了義經</h1>
	</header>
	<hr>
	<section>
		<h2>大唐罽賓三藏佛陀多羅譯</h2>
		<p>
			如是我聞<br>
			<br>
			一時<b>ｏ</b>婆伽婆入於神通大光明藏<b>ｏ</b>三昧正受<b>ｏ</b>一切如來光嚴住持<b>ｏ</b>是諸眾生清淨覺地<b>ｏ</b>身心寂滅平等本際<b>ｏ</b>圓滿十方不二隨順<b>ｏ</b>於不二境現諸淨土<b>ｏ</b>與大菩薩摩訶薩十萬人俱<b>ｏ</b>其名曰文殊師利菩薩<b>ｏ</b>普賢菩薩<b>ｏ</b>普眼菩薩<b>ｏ</b>金剛藏菩薩<b>ｏ</b>彌勒菩薩<b>ｏ</b>清淨慧菩薩<b>ｏ</b>威德自在菩薩<b>ｏ</b>辯音菩薩<b>ｏ</b>淨諸業障菩薩<b>ｏ</b>普覺菩薩<b>ｏ</b>圓覺菩薩<b>ｏ</b>賢善首菩薩等<b>ｏ</b>而為上首<b>ｏ</b>與諸眷屬皆入三昧<b>ｏ</b>同住如來平等法會<br>
			<br>
			於是文殊師利菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>願為此會諸來法眾<b>ｏ</b>說於如來本起清淨因地法行<b>ｏ</b>及說菩薩於大乘中發清淨心<b>ｏ</b>遠離諸病<b>ｏ</b>能使未來末世眾生求大乘者不墮邪見<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告文殊師利菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩諮詢如來因地法行<b>ｏ</b>及為末世一切眾生求大乘者<b>ｏ</b>得正住持不墮邪見<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>文殊師利菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>無上法王有大陀羅尼門<b>ｏ</b>名為圓覺<b>ｏ</b>流出一切清淨真如菩提涅槃及波羅蜜教授菩薩<b>ｏ</b>一切如來本起因地<b>ｏ</b>皆依圓照清淨覺相<b>ｏ</b>永斷無明方成佛道<b>ｏ</b>云何無明<b>ｏ</b>善男子<b>ｏ</b>一切眾生從無始來種種顛倒<b>ｏ</b>猶如迷人四方易處<b>ｏ</b>妄認四大為自身相<b>ｏ</b>六塵緣影為自心相<b>ｏ</b>譬彼病目見空中花及第二月<b>ｏ</b>善男子<b>ｏ</b>空實無花<b>ｏ</b>病者妄執<b>ｏ</b>由妄執故<b>ｏ</b>非唯惑此虛空自性<b>ｏ</b>亦復迷彼實花生處<b>ｏ</b>由此妄有輪轉生死<b>ｏ</b>故名無明<b>ｏ</b>善男子<b>ｏ</b>此無明者非實有體<b>ｏ</b>如夢中人夢時非無<b>ｏ</b>及至於醒了無所得<b>ｏ</b>如眾空花滅於虛空<b>ｏ</b>不可說言有定滅處<b>ｏ</b>何以故<b>ｏ</b>無生處故<b>ｏ</b>一切眾生於無生中<b>ｏ</b>妄見生滅<b>ｏ</b>是故說名輪轉生死<b>ｏ</b>善男子<b>ｏ</b>如來因地修圓覺者<b>ｏ</b>知是空花<b>ｏ</b>即無輪轉<b>ｏ</b>亦無身心受彼生死<b>ｏ</b>非作故無<b>ｏ</b>本性無故<b>ｏ</b>彼知覺者猶如虛空<b>ｏ</b>知虛空者即空花相<b>ｏ</b>亦不可說無知覺性<b>ｏ</b>有<b>ｏ</b>無俱遣<b>ｏ</b>是則名為淨覺隨順<b>ｏ</b>何以故<b>ｏ</b>虛空性故<b>ｏ</b>常不動故<b>ｏ</b>如來藏中無起滅故<b>ｏ</b>無知見故<b>ｏ</b>如法界性究竟圓滿遍十方故<b>ｏ</b>是則名為因地法行<b>ｏ</b>菩薩因此於大乘中發清淨心<b>ｏ</b>末世眾生依此修行不墮邪見<br>
			<br>
			爾時<b>ｏ</b>世尊欲重宣此義而說偈言<br>
			<br>
			文殊汝當知　一切諸如來<br>
			從於本因地　皆以智慧覺<br>
			了達於無明　知彼如空花<br>
			即能免流轉　又如夢中人<br>
			醒時不可得　覺者如虛空<br>
			平等不動轉　覺遍十方界<br>
			即得成佛道　眾幻滅無處<br>
			成道亦無得　本性圓滿故<br>
			菩薩於此中　能發菩提心<br>
			末世諸眾生　修此免邪見<br>
			<br>
			於是普賢菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>願為此會諸菩薩眾<b>ｏ</b>及為末世一切眾生修大乘者<b>ｏ</b>聞此圓覺清淨境界<b>ｏ</b>云何修行<b>ｏ</b>世尊<b>ｏ</b>若彼眾生<b>ｏ</b>知如幻者<b>ｏ</b>身心亦幻<b>ｏ</b>云何以幻還修於幻<b>ｏ</b>若諸幻性<b>ｏ</b>一切盡滅<b>ｏ</b>則無有心<b>ｏ</b>誰為修行<b>ｏ</b>云何復說修行如幻<b>ｏ</b>若諸眾生本不修行<b>ｏ</b>於生死中常居幻化<b>ｏ</b>曾不了知如幻境界<b>ｏ</b>令妄想心云何解脫<b>ｏ</b>願為末世一切眾生<b>ｏ</b>作何方便漸次修習<b>ｏ</b>令諸眾生永離諸幻<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告普賢菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>修習菩薩如幻三昧<b>ｏ</b>方便漸次<b>ｏ</b>令諸眾生得離諸幻<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>普賢菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切眾生種種幻化<b>ｏ</b>皆生如來圓覺妙心<b>ｏ</b>猶如空花從空而有<b>ｏ</b>幻花雖滅空性不壞<b>ｏ</b>眾生幻心還依幻滅<b>ｏ</b>諸幻盡滅覺心不動<b>ｏ</b>依幻說覺亦名為幻<b>ｏ</b>若說有覺猶未離幻<b>ｏ</b>說無覺者亦復如是<b>ｏ</b>是故<b>ｏ</b>幻滅名為不動<b>ｏ</b>善男子<b>ｏ</b>一切菩薩及末世眾生<b>ｏ</b>應當遠離一切幻化虛妄境界<b>ｏ</b>由堅執持遠離心故<b>ｏ</b>心如幻者亦復遠離<b>ｏ</b>遠離為幻亦復遠離<b>ｏ</b>離遠離幻亦復遠離<b>ｏ</b>得無所離即除諸幻<b>ｏ</b>譬如鑽火兩木相因<b>ｏ</b>火出木盡灰飛煙滅<b>ｏ</b>以幻修幻亦復如是<b>ｏ</b>諸幻雖盡不入斷滅<b>ｏ</b>善男子<b>ｏ</b>知幻即離<b>ｏ</b>不作方便<b>ｏ</b>離幻即覺<b>ｏ</b>亦無漸次<b>ｏ</b>一切菩薩及末世眾生依此修行<b>ｏ</b>如是乃能永離諸幻<br>
			<br>
			爾時<b>ｏ</b>世尊欲重宣此義而說偈言<br>
			<br>
			普賢汝當知　一切諸眾生<br>
			無始幻無明　皆從諸如來<br>
			圓覺心建立　猶如虛空花<br>
			依空而有相　空花若復滅<br>
			虛空本不動　幻從諸覺生<br>
			幻滅覺圓滿　覺心不動故<br>
			若彼諸菩薩　及末世眾生<br>
			常應遠離幻　諸幻悉皆離<br>
			如木中生火　木盡火還滅<br>
			覺則無漸次　方便亦如是<br>
			<br>
			於是普眼菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>願為此會諸菩薩眾及為末世一切眾生<b>ｏ</b>演說菩薩修行漸次<b>ｏ</b>云何思惟<b>ｏ</b>云何住持<b>ｏ</b>眾生未悟作何方便普令開悟<b>ｏ</b>世尊<b>ｏ</b>若彼眾生無正方便及正思惟<b>ｏ</b>聞佛如來說此三昧心生迷悶<b>ｏ</b>則於圓覺不能悟入<b>ｏ</b>願興慈悲<b>ｏ</b>為我等輩及末世眾生假說方便<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告普眼菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>問於如來修行漸次<b>ｏ</b>思惟<b>ｏ</b>住持乃至假說種種方便<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>普眼菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>彼新學菩薩及末世眾生<b>ｏ</b>欲求如來淨圓覺心<b>ｏ</b>應當正念遠離諸幻<b>ｏ</b>先依如來奢摩他行<b>ｏ</b>堅持禁戒<b>ｏ</b>安處徒眾<b>ｏ</b>宴坐靜室<b>ｏ</b>恒作是念<b>ｏ</b>我今此身四大和合<b>ｏ</b>所謂髮毛<b>ｏ</b>爪齒<b>ｏ</b>皮肉<b>ｏ</b>筋骨<b>ｏ</b>髓腦<b>ｏ</b>垢色皆歸於地<b>ｏ</b>唾涕<b>ｏ</b>膿血<b>ｏ</b>津液<b>ｏ</b>涎沫<b>ｏ</b>痰淚<b>ｏ</b>精氣<b>ｏ</b>大小便利皆歸於水<b>ｏ</b>暖氣歸火<b>ｏ</b>動轉歸風<b>ｏ</b>四大各離<b>ｏ</b>今者妄身當在何處<b>ｏ</b>即知此身畢竟無體<b>ｏ</b>和合為相<b>ｏ</b>實同幻化<b>ｏ</b>四緣假合<b>ｏ</b>妄有六根<b>ｏ</b>六根<b>ｏ</b>四大中外合成<b>ｏ</b>妄有緣氣<b>ｏ</b>於中積聚<b>ｏ</b>似有緣相假名為心<b>ｏ</b>善男子<b>ｏ</b>此虛妄心若無六塵則不能有<b>ｏ</b>四大分解無塵可得<b>ｏ</b>於中緣塵各歸散滅<b>ｏ</b>畢竟無有緣心可見<br>
			<br>
			善男子<b>ｏ</b>彼之眾生幻身滅故幻心亦滅<b>ｏ</b>幻心滅故幻塵亦滅<b>ｏ</b>幻塵滅故幻滅亦滅<b>ｏ</b>幻滅滅故非幻不滅<b>ｏ</b>譬如磨鏡垢盡明現<b>ｏ</b>善男子<b>ｏ</b>當知身心皆為幻垢<b>ｏ</b>垢相永滅十方清淨<b>ｏ</b>善男子<b>ｏ</b>譬如清淨摩尼寶珠<b>ｏ</b>映於五色隨方各現<b>ｏ</b>諸愚癡者見彼摩尼實有五色<b>ｏ</b>善男子<b>ｏ</b>圓覺淨性現於身心隨類各應<b>ｏ</b>彼愚癡者說淨圓覺實有如是<b>ｏ</b>身心自相亦復如是<b>ｏ</b>由此不能遠於幻化<b>ｏ</b>是故我說身心幻垢<b>ｏ</b>對離幻垢說名菩薩<b>ｏ</b>垢盡對除<b>ｏ</b>即無對垢及說名者<br>
			<br>
			善男子<b>ｏ</b>此菩薩及末世眾生<b>ｏ</b>證得諸幻滅影像故<b>ｏ</b>爾時便得無方清淨<b>ｏ</b>無邊虛空覺所顯發<b>ｏ</b>覺圓明故顯心清淨<b>ｏ</b>心清淨故見塵清淨<b>ｏ</b>見清淨故眼根清淨<b>ｏ</b>根清淨故眼識清淨<b>ｏ</b>識清淨故聞塵清淨<b>ｏ</b>聞清淨故耳根清淨<b>ｏ</b>根清淨故耳識清淨<b>ｏ</b>識清淨故覺塵清淨<b>ｏ</b>如是乃至鼻<b>ｏ</b>舌<b>ｏ</b>身<b>ｏ</b>意亦復如是<b>ｏ</b>善男子<b>ｏ</b>根清淨故色塵清淨<b>ｏ</b>色清淨故聲塵清淨<b>ｏ</b>香<b>ｏ</b>味<b>ｏ</b>觸<b>ｏ</b>法亦復如是<b>ｏ</b>善男子<b>ｏ</b>六塵清淨故地大清淨<b>ｏ</b>地清淨故水大清淨<b>ｏ</b>火大<b>ｏ</b>風大亦復如是<b>ｏ</b>善男子<b>ｏ</b>四大清淨故<b>ｏ</b>十二處<b>ｏ</b>十八界<b>ｏ</b>二十五有清淨<b>ｏ</b>彼清淨故<b>ｏ</b>十力<b>ｏ</b>四無所畏<b>ｏ</b>四無礙智<b>ｏ</b>佛十八不共法<b>ｏ</b>三十七助道品清淨<b>ｏ</b>如是乃至八萬四千陀羅尼門一切清淨<b>ｏ</b>善男子<b>ｏ</b>一切實相性清淨故一身清淨<b>ｏ</b>一身清淨故多身清淨<b>ｏ</b>多身清淨故如是乃至十方眾生圓覺清淨<b>ｏ</b>善男子<b>ｏ</b>一世界清淨故多世界清淨<b>ｏ</b>多世界清淨故如是乃至盡於虛空圓裹三世一切平等清淨不動<br>
			<br>
			善男子<b>ｏ</b>虛空如是平等不動<b>ｏ</b>當知覺性平等不動<b>ｏ</b>四大不動故<b>ｏ</b>當知覺性平等不動<b>ｏ</b>如是乃至八萬四千陀羅尼門平等不動<b>ｏ</b>當知覺性平等不動<b>ｏ</b>善男子<b>ｏ</b>覺性遍滿清淨不動<b>ｏ</b>圓無際故<b>ｏ</b>當知六根遍滿法界<b>ｏ</b>根遍滿故<b>ｏ</b>當知六塵遍滿法界<b>ｏ</b>塵遍滿故<b>ｏ</b>當知四大遍滿法界<b>ｏ</b>如是乃至陀羅尼門遍滿法界<b>ｏ</b>善男子<b>ｏ</b>由彼妙覺性遍滿故<b>ｏ</b>根性<b>ｏ</b>塵性無壞無雜<b>ｏ</b>根<b>ｏ</b>塵無壞故<b>ｏ</b>如是乃至陀羅尼門無壞無雜<b>ｏ</b>如百千燈光照一室<b>ｏ</b>其光遍滿無壞無雜<b>ｏ</b>善男子<b>ｏ</b>覺成就故<b>ｏ</b>當知菩薩不與法縛<b>ｏ</b>不求法脫<b>ｏ</b>不厭生死<b>ｏ</b>不愛涅槃<b>ｏ</b>不敬持戒<b>ｏ</b>不憎毀禁<b>ｏ</b>不重久習<b>ｏ</b>不輕初學<b>ｏ</b>何以故<b>ｏ</b>一切覺故<b>ｏ</b>譬如眼光曉了前境<b>ｏ</b>其光圓滿得無憎愛<b>ｏ</b>何以故<b>ｏ</b>光體無二無憎愛故<br>
			<br>
			善男子<b>ｏ</b>此菩薩及末世眾生<b>ｏ</b>修習此心得成就者<b>ｏ</b>於此無修亦無成就<b>ｏ</b>圓覺普照寂滅無二<b>ｏ</b>於中百千萬億不可說阿僧祇恒河沙諸佛世界<b>ｏ</b>猶如空花亂起<b>ｏ</b>亂滅<b>ｏ</b>不即<b>ｏ</b>不離<b>ｏ</b>無縛<b>ｏ</b>無脫<b>ｏ</b>始知眾生本來成佛<b>ｏ</b>生死<b>ｏ</b>涅槃猶如昨夢<b>ｏ</b>善男子<b>ｏ</b>如昨夢故<b>ｏ</b>當知生死及與涅槃無起<b>ｏ</b>無滅<b>ｏ</b>無來<b>ｏ</b>無去<b>ｏ</b>其所證者無得<b>ｏ</b>無失<b>ｏ</b>無取<b>ｏ</b>無捨<b>ｏ</b>其能證者無任<b>ｏ</b>無止<b>ｏ</b>無作<b>ｏ</b>無滅<b>ｏ</b>於此證中無能<b>ｏ</b>無所<b>ｏ</b>畢竟無證亦無證者<b>ｏ</b>一切法性平等不壞<b>ｏ</b>善男子<b>ｏ</b>彼諸菩薩如是修行<b>ｏ</b>如是漸次<b>ｏ</b>如是思惟<b>ｏ</b>如是住持<b>ｏ</b>如是方便<b>ｏ</b>如是開悟<b>ｏ</b>求如是法<b>ｏ</b>亦不迷悶<br>
			<br>
			爾時<b>ｏ</b>世尊欲重宣此義而說偈言<br>
			<br>
			普眼汝當知　一切諸眾生<br>
			身心皆如幻　身相屬四大<br>
			心性歸六塵　四大體各離<br>
			誰為和合者　如是漸修行<br>
			一切悉清淨　不動遍法界<br>
			無作止任滅　亦無能證者<br>
			一切佛世界　猶如虛空花<br>
			三世悉平等　畢竟無來去<br>
			初發心菩薩　及末世眾生<br>
			欲求入佛道　應如是修習<br>
			<br>
			於是金剛藏菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>善為一切諸菩薩眾宣揚如來圓覺清淨大陀羅尼因地法行漸次方便<b>ｏ</b>與諸眾生開發蒙昧<b>ｏ</b>在會法眾承佛慈誨<b>ｏ</b>幻翳朗然<b>ｏ</b>慧目清淨<b>ｏ</b>世尊<b>ｏ</b>若諸眾生本來成佛<b>ｏ</b>何故復有一切無明<b>ｏ</b>若諸無明眾生本有<b>ｏ</b>何因緣故<b>ｏ</b>如來復說本來成佛<b>ｏ</b>十方異生本成佛道<b>ｏ</b>後起無明<b>ｏ</b>一切如來<b>ｏ</b>何時復生一切煩惱<b>ｏ</b>唯願不捨無遮大慈<b>ｏ</b>為諸菩薩開祕密藏<b>ｏ</b>及為末世一切眾生<b>ｏ</b>得聞如是修多羅教了義法門永斷疑悔<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告金剛藏菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>問於如來甚深祕密究竟方便<b>ｏ</b>是諸菩薩最上教誨了義大乘<b>ｏ</b>能使十方修學菩薩及諸末世一切眾生<b>ｏ</b>得決定信<b>ｏ</b>永斷疑悔<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>金剛藏菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切世界始終生滅<b>ｏ</b>前後有無<b>ｏ</b>聚散起止<b>ｏ</b>念念相續<b>ｏ</b>循環往復<b>ｏ</b>種種取捨<b>ｏ</b>皆是輪迴<b>ｏ</b>未出輪迴而辨圓覺<b>ｏ</b>彼圓覺性即同流轉<b>ｏ</b>若免輪迴<b>ｏ</b>無有是處<b>ｏ</b>譬如動目能搖湛水<b>ｏ</b>又如定眼猶迴轉火<b>ｏ</b>雲駛月運<b>ｏ</b>舟行岸移亦復如是<b>ｏ</b>善男子<b>ｏ</b>諸旋未息<b>ｏ</b>彼物先住尚不可得<b>ｏ</b>何況輪轉生死垢心曾未清淨<b>ｏ</b>觀佛圓覺而不旋復<b>ｏ</b>是故汝等便生三惑<br>
			<br>
			善男子<b>ｏ</b>譬如患瞖妄見空花<b>ｏ</b>患翳若除<b>ｏ</b>不可說言<b>ｏ</b>此瞖已滅<b>ｏ</b>何時更起一切諸翳<b>ｏ</b>何以故<b>ｏ</b>瞖花二法非相待故<b>ｏ</b>亦如空花滅於空時<b>ｏ</b>不可說言虛空何時更起空花<b>ｏ</b>何以故<b>ｏ</b>空本無花非起滅故<b>ｏ</b>生死涅槃同於起滅<b>ｏ</b>妙覺圓照離於花瞖<b>ｏ</b>善男子<b>ｏ</b>當知虛空非是暫有亦非暫無<b>ｏ</b>況復如來圓覺隨順<b>ｏ</b>而為虛空平等本性<br>
			<br>
			善男子<b>ｏ</b>如銷金鑛<b>ｏ</b>金非銷有<b>ｏ</b>既已成金不重為鑛<b>ｏ</b>經無窮時金性不壞<b>ｏ</b>不應說言本非成就<b>ｏ</b>如來圓覺亦復如是<b>ｏ</b>善男子<b>ｏ</b>一切如來妙圓覺心本無菩提及與涅槃<b>ｏ</b>亦無成佛及不成佛<b>ｏ</b>無妄輪迴及非輪迴<br>
			<br>
			善男子<b>ｏ</b>但諸聲聞所圓境界身心語言皆悉斷滅<b>ｏ</b>終不能至彼之親證所現涅槃<b>ｏ</b>何況能以有思惟心測度如來圓覺境界<b>ｏ</b>如取螢火燒須彌山<b>ｏ</b>終不能著<b>ｏ</b>以輪迴心生輪迴見<b>ｏ</b>入於如來大寂滅海<b>ｏ</b>終不能至<b>ｏ</b>是故我說一切菩薩及末世眾生<b>ｏ</b>先斷無始輪迴根本<b>ｏ</b>善男子<b>ｏ</b>有作思惟從有心起<b>ｏ</b>皆是六塵<b>ｏ</b>妄想緣氣<b>ｏ</b>非實心體<b>ｏ</b>已如空花<b>ｏ</b>用此思惟辨於佛境<b>ｏ</b>猶如空花復結空果<b>ｏ</b>展轉妄想無有是處<b>ｏ</b>善男子<b>ｏ</b>虛妄浮心多諸巧見<b>ｏ</b>不能成就圓覺方便<b>ｏ</b>如是分別<b>ｏ</b>非為正問<br>
			<br>
			爾時<b>ｏ</b>世尊欲重宣此義而說偈言<br>
			<br>
			金剛藏當知　如來寂滅性<br>
			未曾有終始　若以輪迴心<br>
			思惟即旋復　但至輪迴際<br>
			不能入佛海　譬如銷金鑛<br>
			金非銷故有　雖復本來金<br>
			終以銷成就　一成真金體<br>
			不復重為鑛　生死與涅槃<br>
			凡夫及諸佛　同為空花相<br>
			思惟猶幻化　何況詰虛妄<br>
			若能了此心　然後求圓覺<br>
			<br>
			於是彌勒菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>廣為菩薩開祕密藏<b>ｏ</b>令諸大眾深悟輪迴<b>ｏ</b>分別邪正<b>ｏ</b>能施末世一切眾生無畏道眼<b>ｏ</b>於大涅槃生決定信<b>ｏ</b>無復重隨輪轉境界起循環見<b>ｏ</b>世尊<b>ｏ</b>若諸菩薩及末世眾生<b>ｏ</b>欲遊如來大寂滅海<b>ｏ</b>云何當斷輪迴根本<b>ｏ</b>於諸輪迴有幾種性<b>ｏ</b>修佛菩提幾等差別<b>ｏ</b>迴入塵勞<b>ｏ</b>當設幾種教化方便度諸眾生<b>ｏ</b>唯願不捨救世大悲<b>ｏ</b>令諸修行一切菩薩及末世眾生<b>ｏ</b>慧目肅清照曜心鏡<b>ｏ</b>圓悟如來無上知見<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告彌勒菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>請問如來深奧祕密微妙之義<b>ｏ</b>令諸菩薩潔清慧目<b>ｏ</b>及令一切末世眾生永斷輪迴<b>ｏ</b>心悟實相具無生忍<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>彌勒菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切眾生從無始際<b>ｏ</b>由有種種恩愛<b>ｏ</b>貪欲故有輪迴<b>ｏ</b>若諸世界一切種性<b>ｏ</b>卵生<b>ｏ</b>胎生<b>ｏ</b>濕生<b>ｏ</b>化生<b>ｏ</b>皆因婬欲而正性命<b>ｏ</b>當知輪迴愛為根本<b>ｏ</b>由有諸欲<b>ｏ</b>助發愛性<b>ｏ</b>是故能令生死相續<b>ｏ</b>欲因愛生<b>ｏ</b>命因欲有<b>ｏ</b>眾生愛命還依欲本<b>ｏ</b>愛欲為因<b>ｏ</b>愛命為果<b>ｏ</b>由於欲境起諸違順<b>ｏ</b>境背愛心而生憎<b>ｏ</b>嫉<b>ｏ</b>造種種業<b>ｏ</b>是故復生地獄<b>ｏ</b>餓鬼<b>ｏ</b>知欲可厭<b>ｏ</b>愛厭業道<b>ｏ</b>捨惡樂善<b>ｏ</b>復現天<b>ｏ</b>人<b>ｏ</b>又知諸愛可厭惡故<b>ｏ</b>棄愛樂捨<b>ｏ</b>還滋愛本<b>ｏ</b>便現有為增上善果<b>ｏ</b>皆輪迴故<b>ｏ</b>不成聖道<b>ｏ</b>是故眾生欲脫生死免諸輪迴<b>ｏ</b>先斷貪欲及除愛渴<br>
			<br>
			善男子<b>ｏ</b>菩薩變化示現世間非愛為本<b>ｏ</b>但以慈悲令彼捨愛<b>ｏ</b>假諸貪欲而入生死<b>ｏ</b>若諸末世一切眾生能捨諸欲<b>ｏ</b>及除憎愛永斷輪迴<b>ｏ</b>勤求如來圓覺境界<b>ｏ</b>於清淨心便得開悟<br>
			<br>
			善男子<b>ｏ</b>一切眾生由本貪欲<b>ｏ</b>發揮無明顯出五性<b>ｏ</b>差別不等<b>ｏ</b>依二種障<b>ｏ</b>而現深淺<b>ｏ</b>云何二障<b>ｏ</b>一者理障礙正知見<b>ｏ</b>二者事障續諸生死<b>ｏ</b>云何五性<b>ｏ</b>善男子<b>ｏ</b>若此二障未得斷滅名未成佛<b>ｏ</b>若諸眾生永捨貪欲<b>ｏ</b>先除事障未斷理障<b>ｏ</b>但能悟入聲聞<b>ｏ</b>緣覺<b>ｏ</b>未能顯住菩薩境界<b>ｏ</b>善男子<b>ｏ</b>若諸末世一切眾生<b>ｏ</b>欲泛如來大圓覺海<b>ｏ</b>先當發願勤斷二障<b>ｏ</b>二障已伏即能悟入菩薩境界<b>ｏ</b>若事<b>ｏ</b>理障已永斷滅即入如來微妙圓覺<b>ｏ</b>滿足菩提及大涅槃<b>ｏ</b>善男子<b>ｏ</b>一切眾生皆證圓覺<b>ｏ</b>逢善知識依彼所作因地法行<b>ｏ</b>爾時修習便有頓漸<b>ｏ</b>若遇如來無上菩提正修行路<b>ｏ</b>根無大小皆成佛果<b>ｏ</b>若諸眾生雖求善友遇邪見者<b>ｏ</b>未得正悟<b>ｏ</b>是則名為外道種性<b>ｏ</b>邪師過謬<b>ｏ</b>非眾生咎<b>ｏ</b>是名眾生五性差別<br>
			<br>
			善男子<b>ｏ</b>菩薩唯以大悲方便入諸世間開發未悟<b>ｏ</b>乃至示現種種形相逆順境界<b>ｏ</b>與其同事化令成佛<b>ｏ</b>皆依無始清淨願力<b>ｏ</b>若諸末世一切眾生於大圓覺起增上心<b>ｏ</b>當發菩薩清淨大願<b>ｏ</b>應作是言<b>ｏ</b>願我今者住佛圓覺<b>ｏ</b>求善知識莫值外道及與二乘<b>ｏ</b>依願修行<b>ｏ</b>漸斷諸障<b>ｏ</b>障盡願滿<b>ｏ</b>便登解脫清淨法殿<b>ｏ</b>證大圓覺妙莊嚴域<br>
			<br>
			爾時<b>ｏ</b>世尊欲重宣此義而說偈言<br>
			<br>
			彌勒汝當知　一切諸眾生<br>
			不得大解脫　皆由貪欲故<br>
			墮落於生死　若能斷憎愛<br>
			及與貪瞋癡　不因差別性<br>
			皆得成佛道　二障永銷滅<br>
			求師得正悟　隨順菩提願<br>
			依止大涅槃　十方諸菩薩<br>
			皆以大悲願　示現入生死<br>
			現在修行者　及末世眾生<br>
			勤斷諸愛見　便歸大圓覺<br>
			<br>
			於是清淨慧菩薩在大眾中即從座起<b>ｏ</b>頂禮佛足右繞三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>為我等輩廣說如是不思議事<b>ｏ</b>本所不見本所不聞<b>ｏ</b>我等今者蒙佛善誘<b>ｏ</b>身心泰然得大饒益<b>ｏ</b>願為一切諸來法眾重宣法王圓滿覺性<b>ｏ</b>一切眾生及諸菩薩<b>ｏ</b>如來世尊所證所得云何差別<b>ｏ</b>令末世眾生聞此聖教<b>ｏ</b>隨順開悟漸次能入<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告清淨慧菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>請問如來漸次差別<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>清淨慧菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>圓覺自性<b>ｏ</b>非性性有<b>ｏ</b>循諸性起<b>ｏ</b>無取無證<b>ｏ</b>於實相中實無菩薩及諸眾生<b>ｏ</b>何以故<b>ｏ</b>菩薩眾生皆是幻化<b>ｏ</b>幻化滅故無取證者<b>ｏ</b>譬如眼根不自見眼<b>ｏ</b>性自平等<b>ｏ</b>無平等者<b>ｏ</b>眾生迷倒<b>ｏ</b>未能除滅一切幻化<b>ｏ</b>於滅未滅<b>ｏ</b>妄功用中便顯差別<b>ｏ</b>若得如來寂滅隨順<b>ｏ</b>實無寂滅及寂滅者<br>
			<br>
			善男子<b>ｏ</b>一切眾生從無始來由妄想我及愛我者<b>ｏ</b>曾不自知念念生滅<b>ｏ</b>故起憎愛<b>ｏ</b>耽著五欲<b>ｏ</b>若遇善友教令開悟淨圓覺性發明起滅<b>ｏ</b>即知此生性自勞慮<b>ｏ</b>若復有人勞慮永斷得法界淨<b>ｏ</b>即彼淨解為自障礙<b>ｏ</b>故於圓覺而不自在<b>ｏ</b>此名凡夫隨順覺性<br>
			<br>
			善男子<b>ｏ</b>一切菩薩<b>ｏ</b>見解為礙<b>ｏ</b>雖斷解礙<b>ｏ</b>猶住見覺<b>ｏ</b>覺礙為礙而不自在<b>ｏ</b>此名菩薩未入地者隨順覺性<br>
			<br>
			善男子<b>ｏ</b>有照有覺俱名障礙<b>ｏ</b>是故菩薩常覺不住<b>ｏ</b>照與照者同時寂滅<b>ｏ</b>譬如有人自斷其首<b>ｏ</b>首已斷故無能斷者<b>ｏ</b>則以礙心自滅諸礙<b>ｏ</b>礙已斷滅無滅礙者<b>ｏ</b>修多羅教如標月指<b>ｏ</b>若復見月<b>ｏ</b>了知所標畢竟非月<b>ｏ</b>一切如來種種言說開示菩薩亦復如是<b>ｏ</b>此名菩薩已入地者隨順覺性<br>
			<br>
			善男子<b>ｏ</b>一切障礙即究竟覺<b>ｏ</b>得念<b>ｏ</b>失念無非解脫<b>ｏ</b>成法<b>ｏ</b>破法皆名涅槃<b>ｏ</b>智慧<b>ｏ</b>愚癡通為般若<b>ｏ</b>菩薩<b>ｏ</b>外道所成就法同是菩提<b>ｏ</b>無明<b>ｏ</b>真如無異境界<b>ｏ</b>諸戒<b>ｏ</b>定<b>ｏ</b>慧及婬<b>ｏ</b>怒<b>ｏ</b>癡俱是梵行<b>ｏ</b>眾生<b>ｏ</b>國土同一法性<b>ｏ</b>地獄<b>ｏ</b>天宮皆為淨土<b>ｏ</b>有性<b>ｏ</b>無性齊成佛道<b>ｏ</b>一切煩惱畢竟解脫<b>ｏ</b>法界海慧照了諸相猶如虛空<b>ｏ</b>此名如來隨順覺性<br>
			<br>
			善男子<b>ｏ</b>但諸菩薩及末世眾生<b>ｏ</b>居一切時不起妄念<b>ｏ</b>於諸妄心亦不息滅<b>ｏ</b>住妄想境不加了知<b>ｏ</b>於無了知不辨真實<b>ｏ</b>彼諸眾生聞是法門<b>ｏ</b>信解受持不生驚畏<b>ｏ</b>是則名為隨順覺性<b>ｏ</b>善男子<b>ｏ</b>汝等當知<b>ｏ</b>如是眾生已曾供養百千萬億恒河沙諸佛及大菩薩<b>ｏ</b>植眾德本<b>ｏ</b>佛說是人名為成就一切種智<br>
			<br>
			爾時<b>ｏ</b>世尊欲重宣此義而說偈言<br>
			<br>
			清淨慧當知　圓滿菩提性<br>
			無取亦無證　無菩薩眾生<br>
			覺與未覺時　漸次有差別<br>
			眾生為解礙　菩薩未離覺<br>
			入地永寂滅　不住一切相<br>
			大覺悉圓滿　名為遍隨順<br>
			末世諸眾生　心不生虛妄<br>
			佛說如是人　現世即菩薩<br>
			供養恒沙佛　功德已圓滿<br>
			雖有多方便　皆名隨順智<br>
			<br>
			於是威德自在菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>廣為我等分別如是隨順覺性<b>ｏ</b>令諸菩薩覺心光明承佛圓音<b>ｏ</b>不因修習而得善利<b>ｏ</b>世尊<b>ｏ</b>譬如大城外有四門<b>ｏ</b>隨方來者非止一路<b>ｏ</b>一切菩薩莊嚴佛國及成菩提非一方便<b>ｏ</b>唯願世尊<b>ｏ</b>廣為我等宣說一切方便漸次<b>ｏ</b>并修行人總有幾種<b>ｏ</b>令此會菩薩及末世眾生求大乘者<b>ｏ</b>速得開悟<b>ｏ</b>遊戲如來大寂滅海<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告威德自在菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>問於如來如是方便<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>威德自在菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>無上妙覺遍諸十方出生如來<b>ｏ</b>與一切法同體平等<b>ｏ</b>於諸修行實無有二<b>ｏ</b>方便隨順其數無量<b>ｏ</b>圓攝所歸<b>ｏ</b>循性差別當有三種<br>
			<br>
			善男子<b>ｏ</b>若諸菩薩悟淨圓覺<b>ｏ</b>以淨覺心<b>ｏ</b>取靜為行<b>ｏ</b>由澄諸念<b>ｏ</b>覺識煩動<b>ｏ</b>靜慧發生<b>ｏ</b>身心客塵從此永滅<b>ｏ</b>便能內發寂靜輕安<b>ｏ</b>由寂靜故<b>ｏ</b>十方世界諸如來心於中顯現<b>ｏ</b>如鏡中像<b>ｏ</b>此方便者名奢摩他<br>
			<br>
			善男子<b>ｏ</b>若諸菩薩悟淨圓覺<b>ｏ</b>以淨覺心<b>ｏ</b>知覺心性及與根塵皆因幻化<b>ｏ</b>即起諸幻以除幻者<b>ｏ</b>變化諸幻而開幻眾<b>ｏ</b>由起幻故便能內發大悲輕安<b>ｏ</b>一切菩薩從此起行<b>ｏ</b>漸次增進<b>ｏ</b>彼觀幻者非同幻故<b>ｏ</b>非同幻觀皆是幻故<b>ｏ</b>幻相永離<b>ｏ</b>是諸菩薩所圓妙行<b>ｏ</b>如土長苗<b>ｏ</b>此方便者名三摩鉢提<br>
			<br>
			善男子<b>ｏ</b>若諸菩薩悟淨圓覺<b>ｏ</b>以淨覺心不取幻化及諸淨相<b>ｏ</b>了知身心皆為罣礙<b>ｏ</b>無知覺明不依諸礙<b>ｏ</b>永得超過礙無礙境<b>ｏ</b>受用世界及與身心<b>ｏ</b>相在塵域<b>ｏ</b>如器中鍠聲出於外<b>ｏ</b>煩惱涅槃不相留礙<b>ｏ</b>便能內發寂滅輕安<b>ｏ</b>妙覺隨順<b>ｏ</b>寂滅境界<b>ｏ</b>自他身心所不能及<b>ｏ</b>眾生壽命皆為浮想<b>ｏ</b>此方便者名為禪那<br>
			<br>
			善男子<b>ｏ</b>此三法門皆是圓覺<b>ｏ</b>親近隨順十方如來<b>ｏ</b>因此成佛十方菩薩種種方便<b>ｏ</b>一切同異皆依如是三種事業<b>ｏ</b>若得圓證即成圓覺<b>ｏ</b>善男子<b>ｏ</b>假使有人修於聖道<b>ｏ</b>教化成就百千萬億阿羅漢<b>ｏ</b>辟支佛果<b>ｏ</b>不如有人聞此圓覺無礙法門<b>ｏ</b>一剎那頃隨順修習<br>
			<br>
			爾時<b>ｏ</b>世尊欲重宣此義而說偈言<br>
			<br>
			威德汝當知　無上大覺心<br>
			本際無二相　隨順諸方便<br>
			其數即無量　如來總開示<br>
			便有三種類　寂靜奢摩他<br>
			如鏡照諸像　如幻三摩提<br>
			如苗漸增長　禪那唯寂滅<br>
			如彼器中鍠　三種妙法門<br>
			皆是覺隨順　十方諸如來<br>
			及諸大菩薩　因此得成道<br>
			三事圓證故　名究竟涅槃<br>
			<br>
			於是辯音菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>如是法門甚為希有<b>ｏ</b>世尊<b>ｏ</b>此諸方便一切菩薩於圓覺門有幾修習<b>ｏ</b>願為大眾及末世眾生<b>ｏ</b>方便開示令悟實相<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告辯音菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸大眾及末世眾生<b>ｏ</b>問於如來<b>ｏ</b>如是修習<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>辯音菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切如來圓覺清淨本無修習及修習者<b>ｏ</b>一切菩薩及末世眾生依於未覺幻力修習<b>ｏ</b>爾時便有二十五種清淨定輪<br>
			<br>
			若諸菩薩唯取極靜<b>ｏ</b>由靜力故永斷煩惱究竟成就<b>ｏ</b>不起于座便入涅槃<b>ｏ</b>此菩薩者<b>ｏ</b>名單修奢摩他<br>
			<br>
			若諸菩薩唯觀如幻<b>ｏ</b>以佛力故變化世界種種作用<b>ｏ</b>備行菩薩清淨妙行<b>ｏ</b>於陀羅尼不失寂念及諸靜慧<b>ｏ</b>此菩薩者<b>ｏ</b>名單修三摩鉢提<br>
			<br>
			若諸菩薩唯滅諸幻<b>ｏ</b>不取作用獨斷煩惱<b>ｏ</b>煩惱斷盡便證實相<b>ｏ</b>此菩薩者<b>ｏ</b>名單修禪那<br>
			<br>
			若諸菩薩先取至靜<b>ｏ</b>以靜慧心照諸幻者<b>ｏ</b>便於是中起菩薩行<b>ｏ</b>此菩薩者<b>ｏ</b>名先修奢摩他<b>ｏ</b>後修三摩鉢提<br>
			<br>
			若諸菩薩以靜慧故證至靜性<b>ｏ</b>便斷煩惱永出生死<b>ｏ</b>此菩薩者<b>ｏ</b>名先修奢摩他<b>ｏ</b>後修禪那<br>
			<br>
			若諸菩薩以寂靜慧<b>ｏ</b>復現幻力種種變化度諸眾生<b>ｏ</b>後斷煩惱而入寂滅<b>ｏ</b>此菩薩者<b>ｏ</b>名先修奢摩他<b>ｏ</b>中修三摩鉢提<b>ｏ</b>後修禪那<br>
			<br>
			若諸菩薩以至靜力斷煩惱已<b>ｏ</b>後起菩薩清淨妙行度諸眾生<b>ｏ</b>此菩薩者<b>ｏ</b>名先修奢摩他<b>ｏ</b>中修禪那<b>ｏ</b>後修三摩鉢提<br>
			<br>
			若諸菩薩以至靜力心斷煩惱<b>ｏ</b>後度眾生建立世界<b>ｏ</b>此菩薩者<b>ｏ</b>名先修奢摩他<b>ｏ</b>齊修三摩鉢提及修禪那<br>
			<br>
			若諸菩薩以至靜力資發變化<b>ｏ</b>後斷煩惱<b>ｏ</b>此菩薩者<b>ｏ</b>名齊修奢摩他<b>ｏ</b>三摩鉢提<b>ｏ</b>後修禪那<br>
			<br>
			若諸菩薩以至靜力用資寂滅<b>ｏ</b>後起作用變化境界<b>ｏ</b>此菩薩者<b>ｏ</b>名齊修奢摩他<b>ｏ</b>禪那<b>ｏ</b>後修三摩鉢提<br>
			<br>
			若諸菩薩以變化力種種隨順<b>ｏ</b>而取至靜<b>ｏ</b>此菩薩者<b>ｏ</b>名先修三摩鉢提<b>ｏ</b>後修奢摩他<br>
			<br>
			若諸菩薩以變化力種種境界<b>ｏ</b>而取寂滅<b>ｏ</b>此菩薩者<b>ｏ</b>名先修三摩鉢提<b>ｏ</b>後修禪那<br>
			<br>
			若諸菩薩以變化力而作佛事<b>ｏ</b>安在寂靜<b>ｏ</b>而斷煩惱<b>ｏ</b>此菩薩者<b>ｏ</b>名先修三摩鉢提<b>ｏ</b>中修奢摩他<b>ｏ</b>後修禪那<br>
			<br>
			若諸菩薩以變化力無礙作用<b>ｏ</b>斷煩惱故<b>ｏ</b>安住至靜<b>ｏ</b>此菩薩者<b>ｏ</b>名先修三摩鉢提<b>ｏ</b>中修禪那<b>ｏ</b>後修奢摩他<br>
			<br>
			若諸菩薩以變化力方便作用<b>ｏ</b>至靜<b>ｏ</b>寂滅二俱隨順<b>ｏ</b>此菩薩者<b>ｏ</b>名先修三摩鉢提<b>ｏ</b>齊修奢摩他<b>ｏ</b>禪那<br>
			<br>
			若諸菩薩以變化力種種起用<b>ｏ</b>資於至靜<b>ｏ</b>後斷煩惱<b>ｏ</b>此菩薩者<b>ｏ</b>名齊修三摩鉢提<b>ｏ</b>奢摩他<b>ｏ</b>後修禪那<br>
			<br>
			若諸菩薩以變化力資於寂滅<b>ｏ</b>後住清淨<b>ｏ</b>無作靜慮<b>ｏ</b>此菩薩者<b>ｏ</b>名齊修三摩鉢提<b>ｏ</b>禪那<b>ｏ</b>後修奢摩他<br>
			<br>
			若諸菩薩以寂滅力而起至靜<b>ｏ</b>住於清淨<b>ｏ</b>此菩薩者<b>ｏ</b>名先修禪那<b>ｏ</b>後修奢摩他<br>
			<br>
			若諸菩薩以寂滅力而起作用<b>ｏ</b>於一切境寂用隨順<b>ｏ</b>此菩薩者<b>ｏ</b>名先修禪那<b>ｏ</b>後修三摩鉢提<br>
			<br>
			若諸菩薩以寂滅力種種自性<b>ｏ</b>安於靜慮<b>ｏ</b>而起變化<b>ｏ</b>此菩薩者<b>ｏ</b>名先修禪那<b>ｏ</b>中修奢摩他<b>ｏ</b>後修三摩鉢提<br>
			<br>
			若諸菩薩以寂滅力無作自性起於作用<b>ｏ</b>清淨境界歸於靜慮<b>ｏ</b>此菩薩者<b>ｏ</b>名先修禪那<b>ｏ</b>中修三摩鉢提<b>ｏ</b>後修奢摩他<br>
			<br>
			若諸菩薩以寂滅力種種清淨<b>ｏ</b>而住靜慮起於變化<b>ｏ</b>此菩薩者<b>ｏ</b>名先修禪那<b>ｏ</b>齊修奢摩他<b>ｏ</b>三摩鉢提<br>
			<br>
			若諸菩薩以寂滅力資於至靜<b>ｏ</b>而起變化<b>ｏ</b>此菩薩者<b>ｏ</b>名齊修禪那<b>ｏ</b>奢摩他<b>ｏ</b>後修三摩鉢提<br>
			<br>
			若諸菩薩以寂滅力資於變化<b>ｏ</b>而起至靜清明境慧<b>ｏ</b>此菩薩者<b>ｏ</b>名齊修禪那<b>ｏ</b>三摩鉢提<b>ｏ</b>後修奢摩他<br>
			<br>
			若諸菩薩以圓覺慧圓合一切<b>ｏ</b>於諸性相無離覺性<b>ｏ</b>此菩薩者<b>ｏ</b>名為圓修三種自性清淨隨順<br>
			<br>
			善男子<b>ｏ</b>是名菩薩二十五輪<b>ｏ</b>一切菩薩修行如是<b>ｏ</b>若諸菩薩及末世眾生依此輪者<b>ｏ</b>當持梵行<b>ｏ</b>寂靜思惟<b>ｏ</b>求哀懺悔<b>ｏ</b>經三七日<b>ｏ</b>於二十五輪各安標記<b>ｏ</b>至心求哀<b>ｏ</b>隨手結取<b>ｏ</b>依結開示便知頓漸<b>ｏ</b>一念疑悔即不成就<br>
			<br>
			爾時<b>ｏ</b>世尊欲重宣此義而說偈言<br>
			<br>
			辯音汝當知　一切諸菩薩<br>
			無礙清淨慧　皆依禪定生<br>
			所謂奢摩他　三摩提禪那<br>
			三法頓漸修　有二十五種<br>
			十方諸如來　三世修行者<br>
			無不因此法　而得成菩提<br>
			唯除頓覺人　并法不隨順<br>
			一切諸菩薩　及末世眾生<br>
			常當持此輪　隨順勤修習<br>
			依佛大悲力　不久證涅槃<br>
			<br>
			於是淨諸業障菩薩在大眾中即從座起<b>ｏ</b>頂禮佛足右繞三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>為我等輩廣說如是不思議事一切如來因地行相<b>ｏ</b>令諸大眾得未曾有<b>ｏ</b>覩見調御歷恒沙劫勤苦境界<b>ｏ</b>一切功用猶如一念<b>ｏ</b>我等菩薩深自慶慰<b>ｏ</b>世尊<b>ｏ</b>若此覺心本性清淨<b>ｏ</b>因何染污<b>ｏ</b>使諸眾生迷悶不入<b>ｏ</b>唯願如來廣為我等開悟法性<b>ｏ</b>令此大眾及末世眾生作將來眼<b>ｏ</b>說是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告淨諸業障菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸大眾及末世眾生<b>ｏ</b>諮問如來如是方便<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>淨諸業障菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切眾生從無始來<b>ｏ</b>妄想執有我<b>ｏ</b>人<b>ｏ</b>眾生及與壽命<b>ｏ</b>認四顛倒為實我體<b>ｏ</b>由此便生憎愛二境<b>ｏ</b>於虛妄體重執虛妄<b>ｏ</b>二妄相依生妄業道<b>ｏ</b>有妄業故妄見流轉<b>ｏ</b>厭流轉者妄見涅槃<b>ｏ</b>由此不能入清淨覺<b>ｏ</b>非覺違拒諸能入者<b>ｏ</b>有諸能入<b>ｏ</b>非覺入故<b>ｏ</b>是故動念及與息念皆歸迷悶<b>ｏ</b>何以故<b>ｏ</b>由有無始本起無明為己主宰<b>ｏ</b>一切眾生生無慧目<b>ｏ</b>身心等性皆是無明<b>ｏ</b>譬如有人不自斷命<b>ｏ</b>是故當知<b>ｏ</b>有愛我者我與隨順<b>ｏ</b>非隨順者便生憎怨<b>ｏ</b>為憎愛心養無明故<b>ｏ</b>相續求道皆不成就<br>
			<br>
			善男子<b>ｏ</b>云何我相<b>ｏ</b>謂諸眾生心所證者<b>ｏ</b>善男子<b>ｏ</b>譬如有人百骸調適忽忘我身<b>ｏ</b>四支絃緩<b>ｏ</b>攝養乖方<b>ｏ</b>微加鍼艾<b>ｏ</b>則知有我<b>ｏ</b>是故證取方現我體<b>ｏ</b>善男子<b>ｏ</b>其心乃至證於如來<b>ｏ</b>畢竟了知清淨涅槃皆是我相<br>
			<br>
			善男子<b>ｏ</b>云何人相<b>ｏ</b>謂諸眾生心悟證者<b>ｏ</b>善男子<b>ｏ</b>悟有我者<b>ｏ</b>不復認我<b>ｏ</b>所悟非我<b>ｏ</b>悟亦如是<b>ｏ</b>悟已超過一切證者<b>ｏ</b>悉為人相<b>ｏ</b>善男子<b>ｏ</b>其心乃至圓悟涅槃俱是我者<b>ｏ</b>心存少悟備殫證理<b>ｏ</b>皆名人相<br>
			<br>
			善男子<b>ｏ</b>云何眾生相<b>ｏ</b>謂諸眾生心自證悟所不及者<b>ｏ</b>善男子<b>ｏ</b>譬如有人作如是言<b>ｏ</b>我是眾生<b>ｏ</b>則知彼人說眾生者非我非彼<b>ｏ</b>云何非我<b>ｏ</b>我是眾生<b>ｏ</b>則非是我<b>ｏ</b>云何非彼<b>ｏ</b>我是眾生<b>ｏ</b>非彼我故<b>ｏ</b>善男子<b>ｏ</b>但諸眾生了證了悟皆為我<b>ｏ</b>人<b>ｏ</b>而我<b>ｏ</b>人相所不及者<b>ｏ</b>存有所了<b>ｏ</b>名眾生相<br>
			<br>
			善男子<b>ｏ</b>云何壽命相<b>ｏ</b>謂諸眾生心照清淨覺所了者<b>ｏ</b>一切業智所不自見猶如命根<b>ｏ</b>善男子<b>ｏ</b>若心照見一切覺者皆為塵垢<b>ｏ</b>覺<b>ｏ</b>所覺者不離塵故<b>ｏ</b>如湯銷氷無別有氷<b>ｏ</b>知氷銷者<b>ｏ</b>存我<b>ｏ</b>覺我亦復如是<br>
			<br>
			善男子<b>ｏ</b>末世眾生不了四相<b>ｏ</b>雖經多劫勤苦修道<b>ｏ</b>但名有為<b>ｏ</b>終不能成一切聖果<b>ｏ</b>是故名為正法末世<b>ｏ</b>何以故<b>ｏ</b>認一切我為涅槃故<b>ｏ</b>有證有悟名成就故<b>ｏ</b>譬如有人以賊為子<b>ｏ</b>其家財寶終不成就<b>ｏ</b>何以故<b>ｏ</b>有我愛者亦愛涅槃<b>ｏ</b>伏我愛根為涅槃相<b>ｏ</b>有憎我者亦憎生死<b>ｏ</b>不知愛者真生死故<b>ｏ</b>別憎生死<b>ｏ</b>名不解脫<br>
			<br>
			云何當知法不解脫<b>ｏ</b>善男子<b>ｏ</b>彼末世眾生習菩提者<b>ｏ</b>以己微證為自清淨<b>ｏ</b>猶未能盡我相根本<b>ｏ</b>若復有人讚歎彼法<b>ｏ</b>即生歡喜便欲濟度<b>ｏ</b>若復誹謗彼所得者便生瞋恨<b>ｏ</b>則知我相堅固執持<b>ｏ</b>潛伏藏識<b>ｏ</b>遊戲諸根曾不間斷<b>ｏ</b>善男子<b>ｏ</b>彼修道者不除我相<b>ｏ</b>是故不能入清淨覺<b>ｏ</b>善男子<b>ｏ</b>若知我空<b>ｏ</b>無毀我者<b>ｏ</b>有我說法<b>ｏ</b>我未斷故<b>ｏ</b>眾生<b>ｏ</b>壽命亦復如是<br>
			<br>
			善男子<b>ｏ</b>末世眾生說病為法<b>ｏ</b>是故名為可憐愍者<b>ｏ</b>雖勤精進增益諸病<b>ｏ</b>是故不能入清淨覺<b>ｏ</b>善男子<b>ｏ</b>末世眾生不了四相<b>ｏ</b>以如來解及所行處為自修行終不成就<b>ｏ</b>或有眾生未得謂得<b>ｏ</b>未證謂證<b>ｏ</b>見勝進者心生嫉妬<b>ｏ</b>由彼眾生未斷我愛<b>ｏ</b>是故不能入清淨覺<b>ｏ</b>善男子<b>ｏ</b>末世眾生希望成道無令求悟<b>ｏ</b>唯益多聞增長我見<b>ｏ</b>但當精勤降伏煩惱起大勇猛<b>ｏ</b>未得令得<b>ｏ</b>未斷令斷<b>ｏ</b>貪<b>ｏ</b>瞋<b>ｏ</b>愛<b>ｏ</b>慢<b>ｏ</b>諂曲<b>ｏ</b>嫉妬對境不生<b>ｏ</b>彼我恩愛一切寂滅<b>ｏ</b>佛說是人漸次成就<b>ｏ</b>求善知識不墮邪見<b>ｏ</b>若於所求別生憎愛<b>ｏ</b>則不能入清淨覺海<br>
			<br>
			爾時<b>ｏ</b>世尊欲重宣此義而說偈言<br>
			<br>
			淨業汝當知　一切諸眾生<br>
			皆由執我愛　無始妄流轉<br>
			未除四種相　不得成菩提<br>
			愛憎生於心　諂曲存諸念<br>
			是故多迷悶　不能入覺城<br>
			若能歸悟剎　先去貪瞋癡<br>
			法愛不存心　漸次可成就<br>
			我身本不有　憎愛何由生<br>
			此人求善友　終不墮邪見<br>
			所求別生心　究竟非成就<br>
			<br>
			於是普覺菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>快說禪病<b>ｏ</b>令諸大眾得未曾有<b>ｏ</b>心意蕩然獲大安隱<b>ｏ</b>世尊<b>ｏ</b>末世眾生去佛漸遠<b>ｏ</b>賢聖隱伏邪法增熾<b>ｏ</b>使諸眾生求何等人<b>ｏ</b>依何等法<b>ｏ</b>行何等行<b>ｏ</b>除去何病<b>ｏ</b>云何發心令彼群盲不墮邪見<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告普覺菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能諮問如來如是修行<b>ｏ</b>能施末世一切眾生無畏道眼<b>ｏ</b>令彼眾生得成聖道<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>普覺菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>末世眾生將發大心求善知識欲修行者<b>ｏ</b>當求一切正知見人<b>ｏ</b>心不住相<b>ｏ</b>不著聲聞<b>ｏ</b>緣覺境界<b>ｏ</b>雖現塵勞心恒清淨<b>ｏ</b>示有諸過讚歎梵行<b>ｏ</b>不令眾生入不律儀<b>ｏ</b>求如是人即得成就阿耨多羅三藐三菩提<b>ｏ</b>末世眾生見如是人應當供養不惜身命<b>ｏ</b>彼善知識四威儀中常現清淨<b>ｏ</b>乃至示現種種過患<b>ｏ</b>心無憍慢<b>ｏ</b>況復摶財<b>ｏ</b>妻子<b>ｏ</b>眷屬<b>ｏ</b>若善男子於彼善友不起惡念<b>ｏ</b>即能究竟成就正覺<b>ｏ</b>心花發明照十方剎<br>
			<br>
			善男子<b>ｏ</b>彼善知識所證妙法應離四病<b>ｏ</b>云何四病<b>ｏ</b>一者作病<b>ｏ</b>若復有人作如是言<b>ｏ</b>我於本心作種種行欲求圓覺<b>ｏ</b>彼圓覺性非作得故<b>ｏ</b>說名為病<b>ｏ</b>二者任病<b>ｏ</b>若復有人作如是言<b>ｏ</b>我等今者不斷生死<b>ｏ</b>不求涅槃<b>ｏ</b>涅槃<b>ｏ</b>生死無起滅念<b>ｏ</b>任彼一切隨諸法性欲求圓覺<b>ｏ</b>彼圓覺性非任有故<b>ｏ</b>說名為病<b>ｏ</b>三者止病<b>ｏ</b>若復有人作如是言<b>ｏ</b>我今自心永息諸念得一切性<b>ｏ</b>寂然平等欲求圓覺<b>ｏ</b>彼圓覺性非止合故<b>ｏ</b>說名為病<b>ｏ</b>四者滅病<b>ｏ</b>若復有人作如是言<b>ｏ</b>我今永斷一切煩惱<b>ｏ</b>身心畢竟空無所有<b>ｏ</b>何況根塵虛妄境界<b>ｏ</b>一切永寂欲求圓覺<b>ｏ</b>彼圓覺性非寂相故<b>ｏ</b>說名為病<b>ｏ</b>離四病者則知清淨<b>ｏ</b>作是觀者名為正觀<b>ｏ</b>若他觀者名為邪觀<br>
			<br>
			善男子<b>ｏ</b>末世眾生欲修行者<b>ｏ</b>應當盡命供養善友<b>ｏ</b>事善知識<b>ｏ</b>彼善知識欲來親近應斷憍慢<b>ｏ</b>若復遠離應斷瞋恨<b>ｏ</b>現逆順境猶如虛空<b>ｏ</b>了知身心畢竟平等<b>ｏ</b>與諸眾生同體無異<b>ｏ</b>如是修行方入圓覺<b>ｏ</b>善男子<b>ｏ</b>末世眾生不得成道<b>ｏ</b>由有無始自他憎愛一切種子故未解脫<b>ｏ</b>若復有人<b>ｏ</b>觀彼怨家如己父母心無有二<b>ｏ</b>即除諸病<b>ｏ</b>於諸法中自他憎愛亦復如是<b>ｏ</b>善男子<b>ｏ</b>末世眾生欲求圓覺應當發心作如是言<b>ｏ</b>盡於虛空一切眾生<b>ｏ</b>我皆令入究竟圓覺<b>ｏ</b>於圓覺中無取覺者<b>ｏ</b>除彼<b>ｏ</b>我<b>ｏ</b>人一切諸相<b>ｏ</b>如是發心不墮邪見<br>
			<br>
			爾時<b>ｏ</b>世尊欲重宣此義而說偈言<br>
			<br>
			普覺汝當知　末世諸眾生<br>
			欲求善知識　應當求正覺<br>
			心遠二乘者　法中除四病<br>
			謂作止任滅　親近無憍慢<br>
			遠離無瞋恨　見種種境界<br>
			心當生希有　還如佛出世<br>
			不犯非律儀　戒根永清淨<br>
			度一切眾生　究竟入圓覺<br>
			無彼我人相　常依止智慧<br>
			便得超邪見　證覺般涅槃<br>
			<br>
			於是圓覺菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>為我等輩廣說淨覺種種方便<b>ｏ</b>令末世眾生有大增益<b>ｏ</b>世尊<b>ｏ</b>我等今者已得開悟<b>ｏ</b>若佛滅後末世眾生未得悟者<b>ｏ</b>云何安居修此圓覺清淨境界<b>ｏ</b>此圓覺中三種淨觀以何為首<b>ｏ</b>唯願大悲為諸大眾及末世眾生施大饒益<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告圓覺菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能問於如來如是方便<b>ｏ</b>以大饒益施諸眾生<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>圓覺菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>一切眾生<b>ｏ</b>若佛住世<b>ｏ</b>若佛滅後<b>ｏ</b>若法末時<b>ｏ</b>有諸眾生具大乘性<b>ｏ</b>信佛祕密大圓覺心<b>ｏ</b>欲修行者<b>ｏ</b>若在伽藍安處徒眾<b>ｏ</b>有緣事故隨分思察<b>ｏ</b>如我已說<b>ｏ</b>若復無有他事因緣<b>ｏ</b>即建道場當立期限<b>ｏ</b>若立長期百二十日<b>ｏ</b>中期百日<b>ｏ</b>下期八十日<b>ｏ</b>安置淨居<b>ｏ</b>若佛現在<b>ｏ</b>當正思惟<b>ｏ</b>若佛滅後<b>ｏ</b>施設形像<b>ｏ</b>心存目想生正憶念<b>ｏ</b>還同如來常住之日<b>ｏ</b>懸諸幡花經三七日<b>ｏ</b>稽首十方諸佛名字<b>ｏ</b>求哀懺悔<b>ｏ</b>遇善境界得心輕安<b>ｏ</b>過三七日<b>ｏ</b>一向攝念<br>
			<br>
			若經夏首<b>ｏ</b>三月安居<b>ｏ</b>當為清淨菩薩止住<b>ｏ</b>心離聲聞不假徒眾<b>ｏ</b>至安居日即於佛前作如是言<b>ｏ</b>我比丘<b>ｏ</b>比丘尼<b>ｏ</b>優婆塞<b>ｏ</b>優婆夷某甲<b>ｏ</b>踞菩薩乘修寂滅行<b>ｏ</b>同入清淨實相住持<b>ｏ</b>以大圓覺為我伽藍<b>ｏ</b>身心安居<b>ｏ</b>平等性智<b>ｏ</b>涅槃自性<b>ｏ</b>無繫屬故<b>ｏ</b>今我敬請不依聲聞<b>ｏ</b>當與十方如來及大菩薩三月安居<b>ｏ</b>為修菩薩無上妙覺大因緣故不繫徒眾<b>ｏ</b>善男子<b>ｏ</b>此名菩薩示現安居<b>ｏ</b>過三期日隨往無礙<b>ｏ</b>善男子<b>ｏ</b>若彼末世修行眾生求菩薩道入三期者<b>ｏ</b>非彼所聞一切境界終不可取<br>
			<br>
			善男子<b>ｏ</b>若諸眾生修奢摩他<b>ｏ</b>先取至靜不起思念<b>ｏ</b>靜極便覺<b>ｏ</b>如是初靜<b>ｏ</b>從於一身至一世界<b>ｏ</b>覺亦如是<b>ｏ</b>善男子<b>ｏ</b>若覺遍滿一世界者<b>ｏ</b>一世界中有一眾生起一念者皆悉能知<b>ｏ</b>百千世界亦復如是<b>ｏ</b>非彼所聞一切境界終不可取<br>
			<br>
			善男子<b>ｏ</b>若諸眾生修三摩鉢提<b>ｏ</b>先當憶想十方如來<b>ｏ</b>十方世界一切菩薩<b>ｏ</b>依種種門漸次修行勤苦三昧<b>ｏ</b>廣發大願自熏成種<b>ｏ</b>非彼所聞一切境界終不可取<br>
			<br>
			善男子<b>ｏ</b>若諸眾生修於禪那<b>ｏ</b>先取數門<b>ｏ</b>心中了知生住滅念<b>ｏ</b>分齊頭數<b>ｏ</b>如是周遍四威儀中<b>ｏ</b>分別念數無不了知<b>ｏ</b>漸次增進乃至得知百千世界一滴之雨<b>ｏ</b>猶如目覩所受用物<b>ｏ</b>非彼所聞一切境界終不可取<b>ｏ</b>是名三觀初首方便<b>ｏ</b>若諸眾生<b>ｏ</b>遍修三種勤行精進<b>ｏ</b>即名如來出現于世<b>ｏ</b>若後末世鈍根眾生心欲求道<b>ｏ</b>不得成就由昔業障<b>ｏ</b>當勤懺悔常起希望<b>ｏ</b>先斷憎<b>ｏ</b>愛<b>ｏ</b>嫉妬<b>ｏ</b>諂曲<b>ｏ</b>求勝上心<b>ｏ</b>三種淨觀隨學一事<b>ｏ</b>此觀不得復習彼觀<b>ｏ</b>心不放捨漸次求證<br>
			<br>
			爾時<b>ｏ</b>世尊欲重宣此義而說偈言<br>
			<br>
			圓覺汝當知　一切諸眾生<br>
			欲行無上道　先當結三期<br>
			懺悔無始業　經於三七日<br>
			然後正思惟　非彼所聞境<br>
			畢竟不可取　奢摩他至靜<br>
			三摩正憶持　禪那明數門<br>
			是名三淨觀　若能勤修習<br>
			是名佛出世　鈍根未成者<br>
			常當勤心懺　無始一切罪<br>
			諸障若銷滅　佛境便現前<br>
			<br>
			於是賢善首菩薩在大眾中即從座起<b>ｏ</b>頂禮佛足右遶三匝<b>ｏ</b>長跪叉手而白佛言<b>ｏ</b>大悲世尊<b>ｏ</b>廣為我等及末世眾生<b>ｏ</b>開悟如是不思議事<b>ｏ</b>世尊<b>ｏ</b>此大乘教名字何等<b>ｏ</b>云何奉持<b>ｏ</b>眾生修習得何功德<b>ｏ</b>云何使我護持經人<b>ｏ</b>流布此教至於何地<b>ｏ</b>作是語已五體投地<b>ｏ</b>如是三請終而復始<br>
			<br>
			爾時<b>ｏ</b>世尊告賢善首菩薩言<b>ｏ</b>善哉<b>ｏ</b>善哉<b>ｏ</b>善男子<b>ｏ</b>汝等乃能為諸菩薩及末世眾生<b>ｏ</b>問於如來如是經教功德名字<b>ｏ</b>汝今諦聽<b>ｏ</b>當為汝說<b>ｏ</b>時<b>ｏ</b>賢善首菩薩奉教歡喜<b>ｏ</b>及諸大眾默然而聽<br>
			<br>
			善男子<b>ｏ</b>是經百千萬億恒河沙諸佛所說<b>ｏ</b>三世如來之所守護<b>ｏ</b>十方菩薩之所歸依<b>ｏ</b>十二部經清淨眼目<b>ｏ</b>是經名大方廣圓覺陀羅尼<b>ｏ</b>亦名修多羅了義<b>ｏ</b>亦名祕密王三昧<b>ｏ</b>亦名如來決定境界<b>ｏ</b>亦名如來藏自性差別<b>ｏ</b>汝當奉持<b>ｏ</b>善男子<b>ｏ</b>是經唯顯如來境界<b>ｏ</b>唯佛如來能盡宣說<b>ｏ</b>若諸菩薩及末世眾生依此修行<b>ｏ</b>漸次增進至於佛地<b>ｏ</b>善男子<b>ｏ</b>是經名為頓教大乘<b>ｏ</b>頓機眾生從此開悟<b>ｏ</b>亦攝漸修一切群品<b>ｏ</b>譬如大海不讓小流<b>ｏ</b>乃至蚊虻及阿修羅飲其水者<b>ｏ</b>皆得充滿<br>
			<br>
			善男子<b>ｏ</b>假使有人純以七寶積滿三千大千世界以用布施<b>ｏ</b>不如有人聞此經名及一句義<b>ｏ</b>善男子<b>ｏ</b>假使有人教百千恒河沙眾生得阿羅漢果<b>ｏ</b>不如有人宣說此經分別半偈<b>ｏ</b>善男子<b>ｏ</b>若復有人聞此經名信心不惑<b>ｏ</b>當知是人非於一佛二佛種諸福慧<b>ｏ</b>如是乃至盡恒河沙一切佛所種諸善根聞此經教<b>ｏ</b>汝善男子<b>ｏ</b>當護末世是修行者<b>ｏ</b>無令惡魔及諸外道惱其身心令生退屈<br>
			<br>
			爾時<b>ｏ</b>會中有火首金剛<b>ｏ</b>摧碎金剛<b>ｏ</b>尼藍婆金剛等八萬金剛并其眷屬即從座起<b>ｏ</b>頂禮佛足而白佛言<b>ｏ</b>世尊<b>ｏ</b>若後末世<b>ｏ</b>一切眾生有能持此決定大乘<b>ｏ</b>我當守護如護眼目<b>ｏ</b>乃至道場所修行處<b>ｏ</b>我等金剛自領徒眾晨夕守護<b>ｏ</b>令不退轉<b>ｏ</b>其家乃至永無災障<b>ｏ</b>疫病銷滅<b>ｏ</b>財寶豐足常不乏少<br>
			<br>
			爾時<b>ｏ</b>大梵天王<b>ｏ</b>二十八天王并須彌山王<b>ｏ</b>護國天王等即從座起<b>ｏ</b>頂禮佛足<b>ｏ</b>右繞三匝而白佛言<b>ｏ</b>世尊<b>ｏ</b>我亦守護是持經者<b>ｏ</b>常令安隱心不退轉<br>
			<br>
			爾時<b>ｏ</b>有大力鬼王名吉槃茶與十萬鬼王即從座起<b>ｏ</b>頂禮佛足<b>ｏ</b>右繞三匝而白佛言<b>ｏ</b>世尊<b>ｏ</b>我亦守護是持經人<b>ｏ</b>朝夕侍衛令不退屈<b>ｏ</b>其人所居一由旬內<b>ｏ</b>若有鬼神侵其境界<b>ｏ</b>我當使其碎如微塵<br>
			<br>
			佛說此經已<b>ｏ</b>一切菩薩<b>ｏ</b>天龍<b>ｏ</b>鬼神八部眷屬及諸天王<b>ｏ</b>梵王等一切大眾<b>ｏ</b>聞佛所說<b>ｏ</b>皆大歡喜<b>ｏ</b>信受奉行
		</p>
	</section>
</article>